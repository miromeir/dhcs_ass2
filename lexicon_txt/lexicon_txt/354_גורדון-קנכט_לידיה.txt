Name: גורדון-קנכט, לידיה
Birth Year: 1938
Birth Place: מונטווידאו, אורוגוואי
Occupation: סופרת
Entry writer: רותם רז
Entry Value: 
נולדה במונטווידאו, אורוגוואי. ב-1957 עלתה לארץ עם גרעין של "השומר הצעיר" והתיישבה בקיבוץ געתון. בוגרת החוג לספרות כללית באוניברסיטת חיפה, בעלת תואר שני מאוניברסיטת תל אביב ותואר דוקטור מטעם החוג ללימודים היספנו-אמריקניים באוניברסיטה העברית בירושלים. למדה הוראה בסמינר בירושלים ועבדה כמורה. 
סיפוריה פורסמו בכתבי עת לספרות וב-1978 ראה אור ספר סיפוריה הראשון,לאטלנטיס ובחזרה (ספרית פועלים). פירסמה שני קובצי סיפורים נוספים: תסריט דרום אמריקני (1988) וטנגו למאחרים (1998) וכן רומן, הסיפור של מרתה (גוונים, 2002). 
סיפוריה תורגמו לאנגלית ולספרדית, ותרגום סיפורה "האישה שגידלה חד-קרן במטבח" (על ידי אשר הריס) אף זכה בפרס תרגום בינלאומי. זכתה בפרס אריכא לסיפור הקצר (1986), בפרס חנו מטעם הקהילה היהודית במקסיקו (1988) ובפרס נאש לשהיית יצירה בארצות הברית (2000). 
סיפוריה, שחלקם נעים בין הריאלי לפנטסטי וחלקם ריאליסטיים במובהק, מתרחשים על הקו המטפורי שבין ישראל לאמריקה הלטינית ועוסקים בחוויות של הגירה ונשיות. ליצירתה זיקה עזה לספרות הלטינו-אמריקנית וניכרים בה עקבות של ז'אנר הריאליזם הפנטסטי. 
References: 
ניצן-קרן, טל. "עקרת בית בארץ הפלאות". ידיעות אחרונות לשבת. 27.4.1990. 29; צור, יגאל. "החד-קרן ואמנות הסיפר". על המשמר. 20.10.1989. 21. 
