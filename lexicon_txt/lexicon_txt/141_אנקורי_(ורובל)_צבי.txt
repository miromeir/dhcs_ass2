Name: אנקורי (ורובל), צבי
Birth Year: 1920
Death Year: 2012
Birth Place: טַרְנוֹב, גליציה
Occupation: סופר והיסטוריון
Entry writer: אבנר הולצמן
Entry Value: 
נולד בטַרְנוֹב, גליציה. מילדותו ספג את הספרות העברית ובה בעת נעשה בןבית בתרבות הפולנית. היה פעיל בנעוריו בתנועת "גורדוניה". ב-1937 עלה לארץ ישראל ללמוד באוניברסיטה העברית בירושלים והתמחה בספרות עברית, בתולדות ישראל ובפילוסופיה. בד בבד היה פעיל ב"הגנה". בפרוץ מלחמת העולם השנייה התגייס לצבא הבריטי ושירת ביחידת תובלה ברחבי צפון-אפריקה ובאיטליה. בשלהי המלחמה התמסר להדרכת נוער מקרב ניצולי השואה, ואף חזר לביקורים בפולין כדי לאתר במבצע מורכב את אחותו, השורדת היחידה ממשפחתו שנרצחה בגטו טרנוב. במלחמת העצמאות פיקד על פלוגת גדנ"ע בירושלים. ב-1950 השלים את לימודיו לתואר השני וחיבר עבודת גמר על הבלדה העברית. מאז ואילך ריכז את עבודתו האקדמית בתחום ההיסטוריה היהודית, והתמחה בתולדותיהן של הקהילות היהודיות בביזנטיון וביוון, וכן בתולדות הקראים. את עבודת הדוקטור שלו חיבר באוניברסיטת קולומביה בניו יורק. ב-1966 השתלב באוניברסיטת אוהיו והקים בה קתדרה למדעי היהדות. בשובו ארצה בשנות השבעים הצטרף לאוניברסיטת תלאביב ופעל בה במסגרת הקתדרה להיסטוריה ותרבות של יהודי סלוניקי ויוון. מחיבוריו המחקריים:Karaites in Byzantium: The Formative Years(1968); יהדות ויוונות נוצרית: מפגש ועימות במרוצת הדורות (1984).
אחרי עשרות שנות מחקר והוראה אוניברסיטאית פנה אנקורי אל תחום היצירה הספרותית ופירסם שני רומנים אוטוביוגרפיים רחבי יריעה: ערמוני אשתקד (כרמל, 2001) וכדקל במדבר (2007). שניהם תורגמו לאנגלית. הספרים משלימים זה את זה: הראשון עוסק בעיקר בתולדות אבותיו של המחבר, והשני מעוגן בפרשת חייו שלו. אף שהדברים מתועדים בדקדקנות, ואף מלווים בתמונות ובתצלומי תעודות ומסמכים, הם כתובים בנוסח סיפורי-אמנותי עשיר פרטים, והמחבר עצמו מתואר בגוף שלישי. מקום נרחב מוקדש להעלאת דיוקנה של קהילת טרנוב עד השמדתה בשואה, וכן לשחזור נסיבות רציחתם של הורי המחבר ואחותו. פרק מיוחד מוקדש לתיאור הידידות שהתרקמה בין המחבר לש"י עגנון כאשר היו שכנים בירושלים, ובאמצעות שפע של פכי יומיום קטנים מצטייר דיוקן חי ואותנטי של הסופר הגדול בזקנתו. 
References: 
באואר, יהודה. "תמול שלשום היום". הארץ ספרים. 22.4.2009; גוברין, נורית. "דיוקנו של הסופר כבן להוריו". מאזניים פ"ג (1). אפריל 2009. 7-2.
