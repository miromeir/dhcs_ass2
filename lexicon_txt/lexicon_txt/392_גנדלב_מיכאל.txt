Name: גנדלב, מיכאל
Birth Year: 1950
Death Year: 2009
Birth Place: לנינגרד (סנט פטרבורג),
Occupation: משורר וסופר בשפה הרוסית
Entry writer: נקודא זינגר
Entry Value: 
נולד בלנינגרד (סנט פטרבורג), שם סיים את בית הספר לרפואה. עלה ארצה ב-1977. עבר את מלחמת לבנון כרופא צבאי. אף שכתב שירים ברוסיה מראשית שנות השבעים, התפתח כמשורר בעל אופי עצמאי רק בישראל, בעיקר בעקבות החוויה הצבאית שהקנתה לו הרגשת שייכות, השונה כל כך מהעמדה המקובלת של אנשי הרוח שעלו מברית המועצות לשעבר. בשיתוף עם אנשי ספרות אחרים שמוצאם מברית המועצות לשעבר, הניף בשנות השמונים את דגל "הספרות הישראלית בשפה הרוסית", שהשקפותיה נבעו מהתנתקות עקרונית מהספרות הרוסית במטרופולין ובפזורה מזה, ומהקשר המתפתח עם החוויה הישראלית והמיתוס הציוני מזה. 
בשנות השמונים והתשעים המוקדמות נטתה שירתו ליצירת אפוס לאומי הרואי בעל רקע מטפיזי. הוא משלב שכבות ארכאיות של הלשון (השאולות בעיקר מהשירה הרוסית האודית של המאה השמונה-עשרה), קונוטציות תנ"כיות ותחביר אישי מאוד. שיריו קצובים ומחורזים, אבל המבנה הארכיטקטוני והתואם הקולי שלהם רחוקים מהקאנון הרוסי הקלאסי. מאמצע שנות התשעים החריפו בשירתו נימות של מפח נפש ואכזבה מהמציאות הישראלית, במיוחד מהלכי הרוח הדיכאוניים, מה"תבוסתנות" ומאובדן החזון הרוחני. הנימה האירונית, הכוללת אירוניה עצמית חסרת רחמים, היא חלק חשוב בפואטיקה המורכבת שלו. 
ב-1993 זכה בפרס אטינגר וב-1995 בפרס שר הקליטה לכותבים בשפות זרות. היה ממייסדיו של "המועדון הספרותי הירושלמי", שאיגד בשנות התשעים את מיטב כותבי הרוסית בארץ, וכיהן כנשיאו הראשון. 
ספרי שיריו ברוסית: הכניסה לירושלים (1979); איגרות אל הלמורים (1981); שיריו של מיכאל גנדלב (1984); חג (1993); מלך (1997); בגני אללה (1997); האוסף הלא-מלא (2003); מוזיקה קלה (2004); מתוך שירה רוסית (2006); וכן ספר פרוזה,המסע הרוסי הגדול (1993). 
תירגם לרוסית את הספר פרחי אש מאת חיים גורי (1993, בשיתוף עם פטר קריקסונוב), ומשירת "תור הזהב" בספרד, בעיקר משירי שלמה אבן גבירול. בשנות התשעים פירסם מאות מאמרים, מסות, פיליטונים, ראיונות, ביקורות והומורסקות בעיתון ורמיה (מאוחר יותר וסטי).  ספר שיריו חג בתרגום לעברית מאת פטר קריקסונוב ראה אור ב-2000.
References: 
קריקסונוב, פטר. "לא העלינו קול עד הזריחה כולנו". דבר. 27.10.1989; שחל, יובל. "מוסקבה על ההדסון? סנקט פטרבורג על הירקון". הארץ ספרים. 1.11.2000. 11.
