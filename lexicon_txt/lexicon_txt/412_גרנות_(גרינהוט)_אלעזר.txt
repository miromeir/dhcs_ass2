Name: גרנות (גרינהוט), אלעזר
Birth Year: 1927
Birth Place: ירושלים, בבית ציוני
Occupation: משורר
Entry writer: אלישע פורת‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬
Entry Value: 
נולד בירושלים, בבית ציוני ויהודי מסורתי. ב-1944, לאחר לימודיו בתיכון החקלאי בפרדס חנה, התגייס לבריגדה היהודית הלוחמת, ולחם בשורותיה באירופה עד 1946. במלחמת העצמאות לחם בירושלים, ואחר כך בקרבות הדרום והנגב. ב-1949 השלים קורס קציני מודיעין. ב-1951 הצטרף עם משפחתו לקיבוץ סאסא בגליל העליון. בספטמבר 1955 נרצחה רעייתו על ידי מסתננים ערבים, והדים לכך מצויים בשיריו. כאיש ציבור החל את פעילותו כמזכיר הקיבוץ ומילא שורה של תפקידים בכירים בקיבוץ הארצי, במפ"ם, והיה חבר הכנסת העשירית והאחת-עשרה. התמנה לשגריר ישראל בדרום-אפריקה (1996-1994) והיה פעיל בארגוני שמאל בינלאומיים.
עשרת שיריו הראשונים נשלחו על ידי מרדכי טביב לאברהם שלונסקי ופורסמו בהבלטה בעל המשמר. קשריו עם שלונסקי נמשכו, והוא פירסם משיריו בכתב העת אורלוגין (1955). שיריו פורסמו בכתבי עת שונים של התקופה, ולימים גם בקשת החדשה של אהרן אמיר (2003). 
בספר שיריו הראשון, להולכים בלילה (ספרית פועלים, 1956), כונסו שיריו הפזורים ונוספו להם חדשים. ספרו השני, בפעמון הזה, ראה אור ב-1969. מאז עבר לפוליטיקה לא הוסיף לפרסם. שיריו ארץ-ישראליים, עם נימה ארוטית, מעוגנים במוצא משפחתו ונובעים מקורות חייו. יש בהם זכרי לשון מהמקרא, מהתפילה ומהפיוטים. הם ניחנים במוזיקליות מובהקת ואף שאין בהם חריזה הם בנויים היטב, מהודקים ובעלי לחן זורם. ביקורת הספרות לא התייחסה לשירתו. 
ניסה כוחו גם בפרוזה. "שתי שקיעות באפולוניה", שלושה פרקי פרוזה מרומן שלא הושלם, שבמרכזו רצח ארלוזורוב, פורסמו בעל המשמר (1968). מבחר משיריו: תרבות הדבש המתאפק: מבחר שירים, 2008-1948, עברית ולדינו, ראה אור ב-2008. תירגם ובחר אבנר פרץ. 
References: 
גינגולד-גלבוע, שולמית. "זו היתה בחירה חופשית: שיחת החודש עם אלעזר גרנות".עתון 77 65-64. 1985. 27-26.‬
