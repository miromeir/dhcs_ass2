Name: שלו, מיכל
Birth Year: 1962
Birth Place: ארצות הברית לאם
Occupation: סופרת
Entry writer: אמנון ז'קונט
Entry Value: 
נולדה בארצות הברית לאם אמריקנית ולאב ישראלי. כשהיתה בת שנה עלתה המשפחה לישראל והשתקעה בקריית אונו. למדה משפטים באוניברסיטת תל אביב ועבדה כעורכת-דין בניו יורק ובתל אביב. במקביל פירסמה סיפורים רומנטיים בשבועון לאשה (1995-1994). אמה, שגדלה על ברכי התרבות האמריקנית, היתה ערה לפוטנציאל הגלום בסיפורים רומנטיים, ועודדה אותה לכתוב רומן בז'אנר זה. היא כתבה שני ספרים, ניקול וקייט, וחתמה עליהם בשם בדוי, אליזבת סאנדס. הספרים היו מיועדים למכירה בארצות הברית, אך ראו אור גם בעברית (1996).
העיסוק בכתיבה קסם לשלו יותר מעריכת-דין, והיא החליטה להתמסר לו. עוד באותה שנה פירסמה ספר שלישי, הפעם בשמה. הספר,מלאכי עליון (זמורה-ביתן, 1996), מתרחש על רקע ההווי הישראלי ומגולל פרשת אהבים בין טייס קרב למוזיקאית יפה, עולה חדשה מרוסיה. הוא היה לרב-מכר וביסס את מעמדה של המחברת בין הסופרים הנמכרים ביותר בישראל. 
הצלחתה המסחרית של שלו עמדה בניגוד מוחלט למעמדה בקהילה הספרותית, שבה זכתה ליחס צונן. מפנה מסוים בגישה לספריה חל אחרי פרסומו של הספר שבועת רחל (1997), שבו השתלבו שני סיפורי אהבה: האחד מתרחש בימינו, והאחר בארץ ישראל של שנות העשרים והשלושים. גם ספר זה זכה להצלחה רבה מאוד, והמבקרים הסכימו שהושקע בו מאמץ מחקרי המקנה לו ממד של עומק מעבר לסיפור הרומנטי. בעקבות שבועת רחל פירסמה שלו עוד שני רומנים מצליחים, שנכתבו כסאגות משפחתיות רחבות יריעה: מאה חורפים (2001) ורחמים(2005). אחריהם כתבה רומן קאמרי יותר, הזדמנות למשהו טוב (2008), המגולל סיפור אהבה בין אישה שאיבדה את בעלה לעובד זר שאימת הגירוש מן הארץ מרחפת מעל ראשו. פירסמה שלושה ספרי ילדים בשנים 2009-2008, וב-2010 יצא ספרה ממערב לירח. 
דמויותיה גזורות על פי המקובל בספרות הרומנטית. הגיבורים הם נאים, עזי לב ורגשיים מאוד. גם העלילות שהיא טווה ממוקדות בסוגיות האהבה והזוגיות. עם זאת, הן נקיות מן המתקתקות, המלאכותיות והניתוק מהמציאות העכשווית המאפיינים רומנים רומנטיים. ספריה של שלו מכילים חומרים ריאליסטיים מאוד בתוספת ערך היסטורי, ולפעמים גם אידיאולוגי. 
References: 
ליבנה, נרי. "החיים מחוץ לקאנון". הארץמוסף. 12.10.2001; נגיד, חיים. "איך היא עושה את זה". ידיעות אחרונות תרבות, ספרות אמנות. 15.6.2001. 28-27.
