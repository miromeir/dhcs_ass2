Name: הלפרין, חגית 
Birth Year: 1945
Birth Place: תלאביב
Occupation: חוקרת ספרות
Entry writer: אבנר הולצמן
Entry Value: 
נולדה בתלאביב. אביה הוא המסאי, המבקר והעורך ישראל כהן ואחותה היא חוקרת הספרות נורית גוברין. למדה ב"תיכון חדש" בתלאביב ושירתה בנח"ל. למדה בחוג לספרות עברית באוניברסיטת תלאביב ועשתה בו את שלושת תאריה. לימדה שנים רבות במכללת "סמינר הקיבוצים" (מ-2004 בדרגת פרופסור).
פעילותה המחקרית התנהלה מאז תחילת שנות השבעים במסגרת המכון לחקר הספרות העברית באוניברסיטת תלאביב. היא הקימה בו את מחלקת ארכיוני הסופרים, והפכה אותה עם השנים לארכיון המרכזי של שני דורות בספרות העברית: המודרניזם התל-אביבי שצמח בין שתי מלחמות העולם (אברהם שלונסקי, נתן אלתרמן, אליעזר שטיינמן, אלכסנדר פן, מנשה לוין וחבריהם) וסופרי דור תש"ח (משה שמיר, אהרן מגד, חנוך ברטוב, אמיר גלבע, בנימין גלאי וחבריהם). שתי קבוצות סופרים אלה עומדות במוקד עשייתה, הכוללת מחקרי תשתית בחייהם וביצירתם וההדרה של כתביהם. עיקר החידוש בעבודתה מבוסס על היכרותה היסודית עם חומרי הארכיון, המאפשרת לחשוף קשרים מאלפים בין חיי הסופר ליצירתו ולהאיר יצירות מוגמרות על רקע גרסותיהן המוקדמות או הגנוזות. 
חיברה שתי מונוגרפיות על אלכסנדר פן, האחת חלקית (שלכת כוכבים, 1989) והאחרת מלאה (צבע החיים, 2007), וערכה עם עוזי שביט מהדורה אקדמית של שירתו (השירים, א'-ב', 2005). כינסה במהדורה אקדמית את שירתו הקלה של אברהם שלונסקי (מעגבניה עד סימפוניה, 1997) ואת מאמריו המוקדמים (מסות ומאמרים: העשור הראשון, 1933-1922, 2011) ופירסמה ביוגרפיה מקיפה שלו בשם המאסטרו: חייו ויצירתו של אברהם שלונסקי (2011), המתעדת בפירוט את המחצית הראשונה של חייו עד 1937. היא גילתה קובץ שירים גנוז של אמיר גלבע מימי מלחמת העולם השנייה ופירסמה אותו בלוויית מחקר מקיף (הנה ימים באים, 2007). כמו כן חקרה ופירסמה את כתביו של צבי פרייגרזון, מאחרוני הסופרים העבריים בברית המועצות (חבלי שֵם, 1985; הסיפור שלא נגמר, 1991). במאמריה עסקה גם באליעזר שטיינמן, משה שמיר, ע' הלל, וכן פירסמה מאמרי ביקורת ופרשנות על יצירות מן הספרות המתהווה (מאת חנוך ברטוב, מאיר שלו, יורם קניוק, א"ב יהושע, דן בניה סרי, אלון אלטרס ואחרים). 
References: 
אדיבי-שושן, אסתר. "כל אחד יכול למצוא פן שלו". עתון 77 305. 2005. 28-26; גנוסר, פנחס. "שירה פראית, אחרת ונבדלת". עתון 77 110. 1989. 13, 15; בן-דוד, יערה. "בעקבות המאסטרו". מאזניים פ"ה (1). 2011. 58-57; לויתן, עמוס. "קצה הקרחון". עתון 77 353. 2011. 44-42.
