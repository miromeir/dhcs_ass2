Name: מָלֶר (שונברג), ישראל (עזריאל)
Birth Year: 1943) 
Death Year: 1998
Birth Place: אוזבקיסטן
Occupation: סופר, עורך ומו"ל בשפה הרוסית
Entry writer: ישראל לנדרס
Entry Value: 
נולד באוזבקיסטן. בשנים 1978-1945 גר בריגה, בירת לטביה, שם למד בחוג לבלשנות באוניברסיטה. היה פעיל בתנועה הציונית, אירגן סמינרים מחתרתיים לתרבות ולהיסטוריה היהודיות. עלה ארצה ב-1978. ב-1980 הקים את הוצאת הספרים "מָלֶר" וכן פתח חנות ספרים בירושלים. בחמש-עשרה שנות קיומה שימשה החנות מועדון ספרותי לדוברי רוסית ומקום מפגש לסופרים ולמשוררים שבו, באווירה בוהמיינית ידידותית, נולדו רעיונות ויוזמות תרבותיות רבות ונקראו לראשונה יצירות חדשות של רוב הסופרים הישראלים הכותבים רוסית. 
היה חסיד נלהב של רעיון "הספרות הישראלית בשפה הרוסית", אוונגרדית ומנוגדת ל"ריאליזם הסוציאליסטי" ולספרות הרוסית האימיגרנטית גם יחד. הוא יזם וערך כתב עת בשם סיטואציה שיצא בראשית שנות השמונים בחמישים עותקים בשיטת הזירוקס, וגם (בשיתוף עם ולדימיר טראסוב ואיליה זונדלביץ') את כתב העת סלוג (1993). בשיתוף עם גלי-דנה זינגר ונקודא זינגר ערך את כתבי העת אי. או ("ממלא מקום", 1995-1994) ודבוייטוצ'יה (1996-1995). זכה בפרס "אי. או" מטעם קהל הקוראים ל-1996. בשנות התשעים הרבה לעסוק בציור והשתתף בכמה תערוכות בירושלים.
פיתח ז'אנר של סיפור קצרצר שגובל לעתים ב"שירה בפרוזה". כתב גם נובלות ומסות שפורסמו בכתבי עת שונים בארץ ובעולם, אך רובן לא כונסו בספרים. סגנונו פיוטי ומטפורי מאוד, עם גוונים אבסורדיים. בכתיבתו שילב דמיון פרוע עם פרטים מדויקים של חיי יומיום, מיסטיקה יהודית והיסטוריה. ספריו שראו אור בישראל: על המחברים בקצרה(1986), ביוגרפיות בדויות של הדמויות המרכזיות בספרות;וידוי ומצווה (1990), מסה על הספרות הישראלית בשפה הרוסית והיסטוריה של מו"לות רוסית בישראל; וקובצי סיפורים:בני הבליעל(1993); זְרוֹק(1994); מתך המפורסם(1997);סטפניה(1997).
סיפוריו "אפ-פולי-נר", "העלייה השלישית", "אוליסס", "נעליים",בתרגומו לעברית של נקודא זינגר, עם מבחר ציוריו, פורסמו בגיליון מס' 4-3 של נקודתיים,2003. קטע מתוך הנובלה שלו החמישהתחת הכותרת "הוא, שהצטרף לשורותינו..."פורסם באנתולוגיה רוחות הרפאים של ישראל(ידיעות אחרונות, ספרי חמד,2003), בתרגום לעברית מאת פיודור מקרוב.
References: 
