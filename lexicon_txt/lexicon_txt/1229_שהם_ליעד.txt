Name: שהם, ליעד
Birth Year: 1971
Birth Place: גבעתיים
Occupation: סופר
Entry writer: אמנון ז'קונט
Entry Value: 
נולד בגבעתיים. שירת בחיל המודיעין של צה"ל, ועם שחרורו פנה ללימודי משפטים. ב-1996 סיים תואר ראשון במשפטים באוניברסיטה העברית בירושלים, וב-1998 סיים תואר שני ב-EconomicsLondon School of. עם שובו לארץ הצטרף למשרד עורכי-דין בתל אביב. 
בתקופה הראשונה לשהותו בארץ חש מעין הלם קליטה, והחל לסכם לעצמו בכתב את חוויותיו בלונדון. בשלב מסוים הבין שבעצם כתב ספר ופנה לכמה הוצאות ספרים. לאחר כמה דחיות מנומסות התקבל כתב היד בהוצאת כנרת, וב-2001ראה אור בשם לונדון בפיתה.  
הצלחתו של ספר זה, המפרט בדרך משעשעת את ההבדלים התרבותיים בין ישראלים לאנגלים מנקודת מבטו של צעיר ישראלי הלומד בלונדון, עודדה את שהם לכתוב את ספרו הבא –החיים באלכסון, שבו גולל את חוויותיו כרווק תל-אביבי. הספר ראה אור ב-2002 וזכה להצלחה רבה. ב-2003 פירסם את אקסטרה סמול, המכיל סיפורים קצרים שבמרכזם חוויות יומיומיות מהווי החיים במדינת ישראל (היא מדינת אקסטרה סמול). ספרו הבא, החברים של אלוהים, שראה אור ב-2005, כולל סיפורים המבוססים על עלילות תנ"כיות מנקודת מבט חדשנית.
לאחר שפירסם ארבעה ספרים וזכה להכרה שקע בשיתוק יצירתי, וכדי להיחלץ ממנו החליט לפנות לכתיבת ספרי מתח. ב-2007 ראה אור ספר המתח הראשון שלו –שבוע באמצע החיים, המגולל את סיפורו של עורך-דין צעיר ו"חנון" שעובר שורה של התנסויות לא צפויות, ואיתן – גם תהליך של התבגרות והתגבשות. ב-2008 יצא לאור ספר המתח השני שלו, חלב שנשפך, ובמרכזו עומדת דמות הפוכה מזו שבספרו הקודם: מתמחה פרחחי, קצת שטחי ולכאורה חסר מצפון, המתגלה בדיעבד כדמות מוסרית ואנושית. ספרו הבא, משחק הראיות, ראה אור ב-2009, ובמרכזו שופט שנסחף לפרשת אהבים עם עבריינית שעניינה נדון בפניו בעבר. הספר זכה להצלחה מסחרית רבה וגם להערכת הביקורת. ב-2010 יצא לאור ספרו משפט חוזר וב-2011 פורסם ספרו מסדר זיהוי. ב-2012 הוציא ספר ילדים בשם אבא בונה עוגה. ב-2013 ראה אור ספר מתח נוסף פרי עטו, עיר מקלט, שעלילתו מפגישה, באמצעות חקירה שעורכת שוטרת "ירוקה" אך מוכשרת, בין כמה מוקדי התרחשות בישראל בת ימינו: ארגוני סיוע לפליטים, ארגוני פשע ועוד.  
כתיבתו קלילה והומוריסטית, אך בה בעת אנושית מאוד. הוא מיטיב לתאר מצבים אנושיים ויורד לעומק מניעיהן של דמויותיו (הדבר בולט במיוחד בפרשנותו לגיבורי התנ"ך בהחברים של אלוהים). עלילותיהם של ספרי המתח שכתב מהודקות ומדויקות, והגיבורים אינם חד-ממדיים, אלא נתונים בהתלבטות מתמדת בין מותר לאסור, הוגן ושפל, טוב ורע.  
References: 
בן יעקב, ריקי. "מישיר מבט למציאות הישראלית, ובוחר לצחוק". הארץ ספרים. 9.7.2003. 8; רוזנבלום, עמליה. "עו"ד קורמן הוא בחור אפרורי, מתמחה בהכנת צוואות".הארץ ספרים. 2.4.2007. 52. 
