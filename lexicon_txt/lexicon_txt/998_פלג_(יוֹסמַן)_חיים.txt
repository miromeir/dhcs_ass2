Name: פלג (יוֹסמַן), חיים
Birth Year: 1911
Death Year: 2002
Birth Place: ריגה, לטביה
Occupation: מתרגם ועורך
Entry writer: אלישע פורת
Entry Value: 
נולד בריגה, לטביה. אביו הנחיל לו את אהבת הספרים והספרות. ראשית חינוכו בחדר, לאחר מכן סיים את הגימנסיה העברית בריגה. הצטרף לתנועת "השומר הצעיר" וב-1932 עלה ארצה עם חבריו. תחילה שהה במחנה של הקיבוץ המאוחד, וכשעברו חבריו לקבוצת כנרת יצא לתל אביב. 
בתל אביב עבד בבניין, הצטיין במלאכת הברזלנות והפך למנהל עבודה אחראי על התקנת הברזל בבניינים הנבנים. עם הגעת גל העולים מגרמניה באמצע שנות השלושים, היה מורה לעברית. ב-1944 התקבל לעבודה בהוצאת ספרית פועלים וקשר עמה את כל חייו. הוא החל לעבוד כמפיץ וגם כמגיה, עד שעמדו אנשי ההוצאה על שליטתו המצוינת בעברית, ביידיש וברוסית ועל כישוריו כמתרגם וכעורך. הוא שינה את שם משפחתו לפלג, כשם העט שלו, פל"ג – בר-פלוגתא, שבו חתם על דבריו בעיתונות. ייסד את המדור פואטיקה וביקורת, ערך את המונוגרפיות שיצאו בו והיה העורך הקבוע של סדרת תרגומי המופת. המשיך לעבוד בהוצאה עד 1995.
מהספרים שהיה קשור בהוצאתם לאור: בית משבר מאת דר נסתר (הנסתר), רומן היסטורי, מיידיש: רבינזון ונחמני, הביא לדפוס חיים פלג (1963); יום אחד בחיי איוואן דניסוביץ' מאת אלכסנדר סולז'ניצין, מרוסית: אליהו פורת וחיים פלג (1963); העבד מאת יצחק בשביס-זינגר, מיידיש: חיים פלג (1966); מלחמה ושלום מאת ל"נ טולסטוי, מהדורה חדשה ומתוקנת לתרגומה של לאה גולדברג (1976); ופרקי חיים מאת אייזיק ראבוי, מיידיש: חיים פלג (1992), ועוד.
קשר קשרי עבודה וידידות הדוקים עם אברהם שלונסקי, ועם ידידיו נמנו בתקופות שונות משוררים, סופרים וחוקרים רבים. לעת זקנתו למד כשומע חופשי שיעורי ספרות באוניברסיטת תלאביב, בעיקר אצל חוקר הספרות איתמר אבן-זהר.  
References: 
סתוי, זיסי. "מי מכיר את חיים פלג, עורך ספרים". ידיעות אחרונות ספרות. 16.11.1990. 23-22; סמו, אריה. "כולנו היינו בניו". הארץ תרבות וספרות. 28.5.2009; כהנא-כרמון, עמליה. "האישור שלך היה הדרכון של ספרי החדש במסעותיו". הארץ תרבות וספרות. 28.5.2009.  
