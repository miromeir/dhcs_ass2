Name: סמל (ארצי), נאוה
Birth Year: 1954
Birth Place: יפו להורים ילידי
Occupation: סופרת, מחזאית ומשוררת
Entry writer: ניצה בן-דב
Entry Value: 
נולדה ביפו להורים ילידי בוקובינה, רומניה, ששרדו את השואה. אמה מִימִי (מרגלית) היא אחייניתו של האדמו"ר מלובלין, הרב מאיר שפירא, ושרדה את מחנה אושוויץ. אביה יצחק ארצי (הרציג) היה פעיל ציוני מנעוריו, ממנהיגי תנועת "הנוער הציוני" ברומניה, ובתקופת השואה יצא במשלחת הצלה ראשונה לאזור הגירוש בטרנסניסטריה. ב-1947 עלו ההורים לישראל בספינת המעפילים "כנסת ישראל" שנתפשה בידי הבריטים, והוגלו לקפריסין. היו בין מייסדי מושב אלוני אבא, שם נולד אחיה הבכור, שלמה ארצי, לימים זמר מפורסם ומצליח. האב היה איש ציבור, כיהן כסגן ראש עיריית תל אביב במשך עשרים שנה והיה חבר כנסת מטעם הליברלים העצמאיים.
סמל סיימה את הגימנסיה "הרצליה", שירתה בצה"ל כמפיקת חדשות ועורכת תוכניות ב"גלי צה"ל", עבדה בטלוויזיה הישראלית ובבית התפוצות, וסיימה תואר שני בתולדות האמנות באוניברסיטת תל אביב. ב-1976 נישאה למפיק התיאטרון נעם סמל. בשנים 1980-1988 עבדה כעיתונאית ומבקרת אמנות וקולנוע. ב-1988 נסעה עם בעלה לניו יורק, שם כיהן כקונסול תרבות של ישראל. ב-1992 שבו לארץ, והם מתגוררים בתל אביב.
יצירתה הספרותית מתפרשת על פני כל הז'אנרים: שירה למבוגרים, שירה לצעירים, סיפורים קצרים, רומנים למבוגרים ולבני הנעורים, מחזות לבמה ולרדיו, לִברית לאופרה וטקסטים להלחנה. מראשית יצירתה היא מרבה לעסוק בצלקות השואה במשפחות ישראליות, ורבות מדמויותיה הן ילדים הצופים בעולם המבוגרים ומנסים לפענח מציאות מסתורית ומבעיתה. במקביל היא שבה אל פרקים בתולדות ארץ ישראל ומעמידה כנגדם היסטוריה חלופית.
ספרה הראשון, שירי הריון ולידה (ספרית פועלים, 1982), התווה מוטיב קבוע ביצירתה: השיח בין הורים לילדיהם, שמנסה בכל דרך לפרוץ גבולות. אם בספר הראשון היה זה הניסיון ליצור קשר בין אם לעובר שעדיין לא נולד, הרי ספרה השני, כובע זכוכית (1985), פרץ את מחסום השתיקה שבין שורדי השואה לבניהם, והיה לספר הפרוזה הישראלי הראשון שהעלה לדיון ציבורי את נושא הדור השני. גם ספרה השלישי, גרשונה-שונה (1988), העמיד במרכזו משפחת שורדים בתל אביב של שנות החמישים ואת הגילוי הכואב של הבת על מוראות העבר המושתק של הוריה. בלעוף מכאן (שמו המקורי: מוריס חביבאל מלמד לעוף, 1990) הועמדה במרכז דמות של שורד שואה מהאי ג'רבה, והספר היה חלוץ בגילוי פרק השואה של יהודי צפון-אפריקה וסבלם תחת הכיבוש הנאצי.
ראלי מסע מטרה (1993) נכתב בעת השהות בניו יורק, אך היה כולו מסע בעקבות ההיסטוריה הקדם-ציונית ותולדות הארץ-ישראליות, בניסיון להתחקות אחר אבני היסוד שמהן נוצקת הזהות הישראלית החמקמקה. ברומן, המתרחש כולו בחיפה, חוגגת חבורת ידידים מילדות את יום העצמאות ה-40 של מדינת ישראל במשחק חידות היסטוריות, כאשר אותות האינתיפאדה הראשונה מרחפים מעל, ואילו עיניהם טחו מראות. גם באשה על הנייר (1996) היא חזרה להיסטוריה הקדם-ישראלית ותיארה את החיים בפלשתינה בימי המנדט הבריטי. הספר מעמיד במרכזו משולש רומנטי בין עולה מפולין, גבר בן היישוב וטייס בריטי, והוא מתרחש ערב המרד הערבי הגדול (1939-1936) ובוחן מתוך פריזמות שונות ומפוצלות את שתי הכתובות שעל הקיר: עליית הנאצים באירופה והסכסוך הישראלי-ערבי המדמם.
הרומן צחוק של עכברוש(2001) מסמן עוד שלב בניסיון להרחיב את גבולות הסיפור ולבחון את מעמדו. חוסר היכולת לתת לשואה ייצוג ספרותי-אסתטי מתורגם כאן לכתיבה אקספרימנטליתשל ריבוי ז'אנרים המסתופפים ברומן אחד: סיפור, אגדה, מדע בדיוני ועוד, והוא מאגד למעשה את כל תחומי יצירתה של סמל. צחוק של עכברוש, שהוגדר כרומן פורץ דרך וחתרני, מטפל בהעברת זיכרון השואה בשרשרת הדורות ומעמיד לדיון את יכולתנו לספר את הבלתי-יסופר. הפרק העתידני, שעוסק בזיכרון השואה ב-2099, טילטל את הקוראים בעיקר בשל החיבור שבין השואה למדע בדיוני. הרומן זכה לשבחי הביקורת ואף עובד לאופרה מצליחה, שהולחנה בידי המוזיקאית אלה מילך-שריף והוצגה על בימת התיאטרון "הקאמרי" במשך יותר משלוש שנים.
הרומן אישראל (2005) גולש לעבר היסטוריה חלופית, ובו מוקמת מדינה יהודית על אי באמריקה ליד מפלי הניאגרה. הספר מעמיד בבואה של ישראל הקיימת מול "אישראל" הבדיונית, ומעלה באופן מרתק את שאלת "מה היה אילו". ספרה חתונה אוסטרלית (2009) הוא יומן מסע המתאר סיפור אהבה כפול: של בני זוג מתרבויות שונות ושל אם ובנה.
מחזותיה של סמל מרבים לעסוק בקשר הטעון שבין מבוגרים לילדים. הילד מאחורי העיניים, שהועלה לראשונה בתיאטרון חיפה ב-1985, חשף את דמותה של אם לילד חריג. המחזה הוצג הן כהפקת רדיו והן כהפקה בימתית. מחזה הרדיו רעבהעמיד במרכז את הדיאלוג הכואב בין בני הדור השני להוריהם, ואילו במונודרמות אחת זקנה (ביצוע: ג'טה לוקה, בכורה 1982) והַיי זקן – בַּיי זקן (ביצוע: גדי יגיל, 2003) מבקש הקשיש לחשוף את חייו ההולכים ואוזלים בפני הדור שסוגד לנעורי נצח.
שיתוף הפעולה עם המלחינה אלה מילך-שריף הניב גם את אני רוצה להיכנס לספר בראשית (2005), מחזור שירי תנ"ך במבט עכשווי; את הבלדה על שלושה נביאים, יצירה הקושרת בין האמונות והדתות, שייצגה את ישראל בפסטיבל המקהלות הבינלאומי בפולין (2008); ואת שם בעולם האחר, על שורדת שואה בדרכה הביתה, שבוצעה בבכורה בימתית וטלוויזיונית בעצרת יום השואה ב"משואה", המכון ללימודי השואה (2008).  
סמל זכתה בפרסים בארץ ובעולם, בהם פרס הספר היהודי הלאומיבארצות הברית (1991), פרס מחזה הרדיו הטוב ביותרבאוסטריה (1996),פרס ראש הממשלה על שם לוי אשכול (1996) ופרס אשת השנה בספרות של עיריית תל אביב (2007). יצירותיה תורגמו ללשונות רבות.
References: 
גוברין, נורית. "עמוק בתוך מחילות הזיכרון".קריאת הדורות: ספרות עברית במעגליה ב'. תל אביב: גוונים. 2002. 262-256; ורדי, דינה.נושאי החותם. ירושלים: כתר. 1990; מילנר, איריס. קרעי עבר: ביוגרפיה, זהות וזיכרון בסיפורת הדור השני. תל אביב: עם עובד. 2003; פרי, ירון."ההיסטוריה שלא הייתה: אישראל". כיוונים חדשים 17. 2008. 295-291.
