Name: רז (רוזנברג), אברהם
Birth Year: 1937
Death Year: 1971
Birth Place: קיבוץ גבעת השלושה
Occupation: מחזאי וסופר
Entry writer: אבנר הולצמן
Entry Value: 
נולד בקיבוץ גבעת השלושה לזוג חלוצים יוצאי פולין. בגיל תשע עקר עם הוריו לפתחתקווה. בנעוריו היה פעיל בתנועת "השומר הצעיר". שירת בצבא בתקופת מבצע קדש, ונפצע במהלכו בתאונתצניחה. עשה תקופת-מה בקיבוץ נירים בנגב במסגרת גרעין של חברי תנועתו. סיים תואר ראשון ושני בספרות עברית באוניברסיטה העברית בירושלים, והיה תלמידו הקרוב של גרשון שקד.
בראשית דרכו כתב סיפורים קצרים. סיפורו הראשון, "חוף הלטאות", פורסם ברבעון קשת ב-1963. בחמש השנים הבאות פירסם עוד עשרה סיפורים בקשת, מאזניים, משא והארץ. ב-1969 אסף שישה מסיפוריו בקובץ חוף הלטאות (א'לוין-אפשטיין). הסיפורים מכילים יסוד מלודרמטי חזק, המרמז על המשך דרכו: מתח חידתי, פגישות מפתיעות, מפנים בלתי מסתברים, סצנות עם מטען סמלי חזק. תכניהם שאובים מן המציאות המקומית, על אירועיה הדרמטיים (מבצע קדש, מלחמת ששת הימים) והווי החולין האפור. מובלעות בהם השאלות הגדולות שבתשתית הקיום הישראלי: טיבה של הזהות היהודית, יחסו של הישראלי לגולה ולשואה, מתחים בין עבר להווה ובמיוחד יחסים סבוכים בין אבותמייסדים לבניהם, האחרונים משלמים בגופם את מחיר חזונם הציוני של האבות.  
משהגיע אברהם רז להכרה שייעודו מצוי בתחום המחזאות, חדל לכתוב סיפורים והתרכז בכתיבה לתיאטרון. מחזהו הראשון, פרשת המשפט של רודולף קיפו, שגרסתו הראשונה פורסמה ב-1966 בשם משפט קנריה, הוצג תחילה במסגרת סדנת החוג לתיאטרון באוניברסיטת תלאביב. מחזהו לא ביום ולא בלילה הועלה לראשונה בדצמבר 1968 על בימת מועדון "צוותא" בתלאביב, וזכה להצלחה רבה. בעקבות זאת הוענקה לו מלגת השתלמות באנגליה מטעם המועצה הבריטית לצורך התמחות בבימוי תיאטרון. מ-1969 שהה בבירמינגהם, ובאותה תקופה הועלה בבימויו פרשת המשפט של רודולף קיפו בגרסה אנגלית בתיאטרון של העיר האל (1970). בשובו לישראל החל ללמד ספרות בסמינר "שיין" בפתח תקווה ותיאטרון באוניברסיטת תלאביב, אולם עד מהרה התגלתה מחלה ממארת בגופו, וכעבור חודשיים נפטר בגיל שלושים וארבע. זמן קצר אחרי מותו הוצגו לראשונה עוד שלושה ממחזותיו, כולם ב-1972: ליל העצמאות של מר ישראל שפי ("הבימה"), אינה גורפינקל חוזרת ("צוותא") ואצל מיקולינסקי ("צוותא"). באותה שנה גם צולם הסרט לא ביוםולא בלילה עלפי מחזהו בשם זה.
מחזותיו העיקריים ממשיכים ומעצימים את התכנים והמתחים שהסתמנו בסיפורים, וכדברי גרשון שקד, "הנושא העיקרי המטריד את רז במחזותיו הוא פער הדורות, על המשמעות הטראגי-קומית הנודעת ממנו לאותם עניינים העומדים ברום עולמנו: המלחמה, המוות, העבר והעתיד" (1976). המחזות ריאליסטיים-פסיכולוגיים בעיקרם, אך משולבים בהם יסודות של חלום והזיה, פנטזיה ואבסורד. העובדה שנכתבו ברובם בשנות מלחמת ההתשה טובעת בהם חותם עמוק, וניכרת למשל בהופעתו החוזרת של מוטיב העקֵדה בלבוש אקטואלי. אבות האוהבים את בניהם אהבה עזה משלחים אותם אל מותם מכוחו של ציווי לאומי עליון, וברקע מרחפת התהייה על טעמו והצדקתושל מעשה ההקרבה הזה. מתחים אלה באו לידי מיצוי במחזהו המורכב והמשוכלל ביותר, ליל העצמאות של מר ישראל שפי.
כתביו כונסו בידי חיים שוהם בשני כרכים: כרך מחזות (ליל העצמאות שלמר ישראל שפי, 1976) וכרך סיפורים (פרשת המלחמה של עודד ירקוני, 1977). כרך שלישי, שהוחל בהכנתו והובטח כי יכיל את היצירות והטיוטות שנותרו בעיזבונו, לא הופיע.
References: 
עפרת, גדעון. "מחזותיו של אברהם רז". הדראמה הישראלית. תל אביב: גומא-צ'ריקובר. 1975. 269-256; שוהם,חיים. "הדראמטורג כמספר". פרשת המלחמה של עודד ירקוני: סיפורים. תלאביב:הקיבוץ המאוחד. 1977. 223-209; שויקה, שרה. "דיוקן עצמי – מציאות ושאיפה במחזותיו של אברהם רז". ביקורת ופרשנות 6. דצמבר 1974. 98-90; שקד, גרשון. "היפים הם חיינו המלאים מחשבות על מתים?". ליל העצמאות של מר ישראל שפי: מחזות. תל אביב: הקיבוץ המאוחד. 1976. 270-263.
