Name: דיין,אסי (אסף)
Birth Year:  (1945
Birth Place: נהלל
Occupation: במאי, תסריטאי, שחקן וסופר
Entry writer: דנה בן-זקן
Entry Value: 
נולד בנהלל. בנם של רות ומשה דיין. שירת בחטיבת הצנחנים והשתתף במלחמות ישראל. למד פילוסופיה וספרות אנגלית באוניברסיטה העברית בירושלים. 
דרכו הקולנועית נפתחת בשלהי שנות השישים והיא משקפת צמתים מרכזיים בתולדות החברה הישראלית ותרבותה. החל את דרכו כשחקן בסרטים מן הז'אנר הלאומי-הרואי כמו הוא הלך בשדות (1967), שבו גילם את אורי, הצבר ולוחם הפלמ"ח, וחמישה ימים בסיני (1969). בהמשך כתב וביים את הקומדיות גבעת חלפון אינה עונה (1976), שהפך לסרט פולחן, יופי של צרות (1976) ושלאגר(1979). בשנות השמונים כתב וביים את הקומדיה הפוליטית עם ישראל חי (1981), את דרמת הנעורים בחינת בגרות (1983) ואת קומדיית הפשע הטוב, הרע והלא-נורא (1987). כמוכן שיחק בסדרות טלוויזיה: בטיפול (2005),פרשת השבוע (2006) ועוד, ובסרטי טלוויזיה כגון שתיקת הצופרים (2003) שעסק במלחמת יום הכיפורים ובו גילם את דמות אביו. 
ב-1992 יצא לאקרנים הסרט החיים עלפי אגפא, שנחשב לסרטו הטוב ביותר ולאחת מיצירות הקולנוע החשובות בתולדות הקולנוע הישראלי. הסרט מציג את רפרטואר הסטריאוטיפים של החברה הישראלית ושל הקולנוע הישראלי ויוצר היפוך של המוסכמות התרבותיות שבתשתיתו. הצלחת הסרט הובילה לשני סרטי המשך: שמיכה חשמלית ושמה משה (1995) ומר באום (1997). 
כתיבתו התסריטאית מתאפיינת, לצד העיסוק בסוגיות חברתיות ותרבותיות, גם בבחינת היחס שבין הריאליסטי לסוריאליסטי ובעיסוק בשאלות קיומיות. עוד בולט בה השילוב בין הגבוה לנמוך, פירוק מוסכמות עלידי אבסורדים מילוליים ואזכורים של סרטים ישראליים ואחרים. 
כתב מסות ומאמרים רבים בעיתונות היומית ובכתבי עת,שבהם התבטא בנושאים ציבוריים ובענייני תרבות. בספרו כותב שורות אלו (1994) קיבץ חלק מהמאמרים שפורסמו בעיתונות בשנים 1984-1994, ששילבו בין חוויותיו הפרטיות לעמדותיו הביקורתיות ביחס לאישים ולאושיות בתרבות הישראלית. כמוכן פירסם שלוש יצירות ספרותיות שזכו לביקורות אוהדות: הספר אוטוביוגרפיה זמנית (1973); הרומן תוכן העניינים (1989), שבו גולל את סיפורו של מוש נוימן, סוכן תרופות, משורר מתוסכל ופעיל בימין הקיצוני; וספר השירים שם של ספר שירים (1994). כל יצירותיו מתאפיינות בזווית ראייה מקורית, בציוריות, בנימים של אירוניה דקה ובהומור ייחודי. 
זכה בפרסים רבים על יצירתו הקולנועית. קיבל שבעה פרסי אופיר על עבודתו כשחקן, במאי ותסריטאי (1992-2006); זכה פעמיים בפרס האקדמיה לטלוויזיה לשחקן הטוב ביותר (2006, 2008); וב-2009 קיבל את פרס אופיר על מפעל חיים.  
References: 
גרץ, נורית, ג'אד נאמן ואורלי לובין. מבטים פיקטיביים – על קולנוע ישראלי. תלאביב:האוניברסיטה הפתוחה. 1998; ניב, קובי. על מה הסרט הזה? תלאביב: דביר. 1999; שוחט, אלה. "הז'אנר ההרואי-לאומי בעקבות מלחמת 1967". הקולנוע הישראלי. תלאביב: ברירות. 1991. 105-117. 
