Name: כהן, אליעז
Birth Year: 1972
Birth Place: פתח תקווה וגדל
Occupation: משורר ועורך
Entry writer: מערכת הלקסיקון
Entry Value: 
נולד בפתח תקווה וגדל באלקנה שבשומרון. למד בישיבת "בני עקיבא" בכפר הרא"ה והיה מתלמידיו הקרובים של "אבי הכיפות הסרוגות", הרב משה צבי נריה. לאחר מכן למד בישיבת ההסדר "אור עציון" ושירת כחייל קרבי בחיל השריון.
ב-1994 החל לפרסם יצירות מקור בכתבי עת ובעיתונות היומית, תחילה בפרוזה ואחר כך גם בשירה ופובליציסטיקה. בצעדיו הראשונים כיוצר עודדו אותו פרופ' הלל וייס, הסופר משה שמיר, המשורר איתמר יעוז-קסט ואחרים. 
ב-1995 הצטרף למערכת כתב העת משיב הרוח לשירה יהודית ישראלית, ומאז הוא משמש עורך ומנהל אמנותי בכתב העת. פעילותו כוללת גם עריכת אירועים ספרותיים וניהול אמנותי של פסטיבל השירה "ימי אהבה לשירה", המתקיים בכל שנה בירושלים מאז 1997. ב-2007 ריכז את הקמתו ואת ניהולו של "המרכז לשירת ירושלים", הפועל ביד בן-צבי.
יזם וערך שתי אנתולוגיות: משיב הרוח – מבחר שירים תשנ"ה-תשס"ה (2005) ועד פתח הגן – נחום גוטמן ומשוררים עבריים בעקבות התנ"ך (2006). מ-1995 עוסק בהנחיית סדנאות לכתיבה יוצרת, בתסריטאות ועוד. נשוי ואב לארבעה, חבר קיבוץ כפר עציון.
בספר שיריו הראשון, מחומשים (תמוז, 1997), נכללו שירים בהשראת פרשיות השבוע. בספר השני, נגיעות ראשונות (2000), העלה את נושא המתח הארוטי המכונה בלשון ההלכה "איסור נגיעה" (איסור המגע בין גבר לאישה טרם נישואיהם), שסימן אותו כ"ארוטיקן דתי". בספר זה ניכרים גם ניצנים של יחסו המורכב לערביי הארץ, כמו גם פנייתו המתריסה כלפי האל.
כל אלה קיבלו ביטוי מפותח יותר בספרו השלישי, שמע אד-ני, משירי מאורעות תשס"א-תשס"ד (2004), שהופיע בשלהי האינתיפאדה השנייה. הספר עורר תגובות רבות, נדפס בשלוש מהדורות, ובעקבותיו זכה המחבר בפרס היצירה על שם ראש הממשלה לוי אשכול (2006) ובפרס שבתון אביחי, אבל גם פוטר מעבודתו כעובד סוציאלי בפנימייה חרדית לבנים בירושלים, בשל "שירי ההתרסה" שבו. בקיץ 2005, בעקבות נטישת גוש קטיף ויישובים בצפון השומרון, נוסף לספר נספח העומד בפני עצמו בשם הזמנה לבכי ובו שירי מחאה וקינה על חורבן היישובים.
References: 
איזקסון, מירון ח'. "פנייה ישירה אל הבורא". האומה 159. מרס 2005. 126-128; גרנט, יהושע. "חזון אפוקליפטי אירוטי". ארץ אחרת 23. אוגוסט-ספטמבר 2004. 72-73; שור, אלירז. מכורה ערומה שלי: מיניות זהות ואדמה בשירת 'משיב הרוח'. חיבורלשם קבלת תואר מוסמך. אוניברסיטת בן-גוריון.2012. 
