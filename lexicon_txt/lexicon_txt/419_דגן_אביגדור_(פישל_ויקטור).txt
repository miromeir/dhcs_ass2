Name: דגן, אביגדור (פישל, ויקטור)
Birth Year: 1912
Death Year: 2006
Birth Place: עיר הראדץ-קראלובה, לשעבר
Occupation: סופר, משוררומחזאי
Entry writer: זהבה כספי ויגאל שוורץ
Entry Value: 
נולד בעיר הראדץ-קראלובה, לשעבר באוסטרו-הונגריה, כיום צ'כיה. למד משפטים ומדעי המדינה בפראג, ובהמשך ערך את השבועון הציוני ז'ידובסקי ז'פראווי והיה מזכיר הסיעה היהודית בבית הנבחרים הצ'כי. פעמיים נאלץ לגלות מארצו: לראשונה ב-1939, עם פרוץ מלחמת העולם השנייה, נמלט ללונדון ועבד שם לצד שר החוץ הצ'כי הגולה יאן מסריק. לאחר המלחמה חזר לצ'כיה, ונאלץ להימלט בשנית ב-1948 בשל השתלטות הקומוניסטים על ארצו. ב-1949 הגיע לישראל. כאן התקבל לעבודה במשרד החוץ וכיהן כציר וכשגריר במדינות אחדות. עם פרישתו ממשרד החוץ ב-1977 הקדיש את כל זמנו לכתיבה.
עוד טרם מלחמת העולם השנייה יצאו לאור בפראג ספרי שירה פרי עטו: אביב(1933), ספר הלילות (1936) ומנגינות עבריות (1936). האחרון אף זכה באחד הפרסים הספרותיים החשובים בצ'כיה. גם לאחר בריחתו ללונדון המשיך בכתיבת שירה, והפואמה שלו "הכפר המת", המספרת על חורבן הכפר לידיצה בידי הנאצים, תורגמה לכמה שפות. הרומן הראשון שלו, שיר הרחמים, שנאסר לפרסום בצ'כיה על ידי הקומוניסטים, תורגם לעברית ויצא לאור בעם עובד ב-1951.לאחר נפילת המשטר הקומוניסטי בצ'כיה הודפסו כל ספריו מחדש, וב-1997 העניק לו נשיא צ'כיה ואצלב האוולאות הצטיינות על כתיבתו. קיבל תואר דוקטור לשם כבוד בתיאולוגיה מאוניברסיטת קארל בפראג, כהוקרה על תרגום ספרי תהילים ושיר השירים לצ'כית מודרנית.
ספריו תורגמו לעברית מצ'כית, מגרמנית ומאנגלית. הרומן השני שלו, בינת השכווי(1975),יצא לאור בשווייץ בצ'כית ודורג במקום הראשון במשאל "רדיו אירופה החופשית"כספר הטוב ביותר לאותה השנה. הספר תורגם מאנגלית לעברית על ידי צבי ארד (1978), כבש את לב הקוראים בארץ, זכה לביקורות נלהבות ונדפס בכמה מהדורות.
במהלך חייו פירסם עשרות רומנים וקובצי סיפורים, שרק חלק מהם תורגמו לעברית, בהם:ליצני החצר(1983);מינואט(1982);רחוב ושמו ממילא(1984);כולם היו דודי (1989). הספר השען מסמטת המזלות, שאותו כתב עם אחיו גבריאל דגן (פסיכולוג, סופר ושחקן במה ידוע), ראה אור ב-1984בתרגום מאנגלית של עופר גיא. בצד כתיבתו הספרותית הענפה כתב גם ספרי עיון, אחד מהם הואקשה להיות צ'כי: שיחות עם יאן מסריק, שיצא במקור ב-1952 ותורגם ב-2000 לעברית על ידי רות בונדי. 
אף שהוא עצמו לא חזה מבשרו את השואה, כל משפחתו, מלבד אחיו הצעיר גבריאל, נספו. רבים מספריו הוקדשו לנושא השואה ולמלחמת העולם השנייה. כך, למשל, בנובלה המצוינתליצני החצרמסופר עלקורותיהם של ארבעה אסירים יהודים במחנה השמדה נאצי, שכישרונם לשעשע את אורחיו של מפקד המחנה האכזרי מצילם מהכבשנים. הספר כתוב מנקודת מבטו של אחד מן ה"ליצנים", שנים לאחר האירועים. הספר עובד להצגה על ידי קבוצת התיאטרון הירושלמית "פסיק" ב-2007. 
דגן בונה עלילות פשוטות למראית עין, אך הן כוללות תדיר מפנים מפתיעים, מעודנים, היוצרים פואנטות שנונות, המאירות את כל ההתרחשויות בסיפור באור חדש. סגנונו הפשוט למראית עין נקי מזיקוקי די-נור לשוניים, חילוני ואפקטיבי מאוד ומזכיר את סגנונם של כמה מהסופרים האוסטרו-הונגרים היהודים שהתפרסמו בין שתי מלחמות העולם מזה, ואת סגנונם של גרשון שופמן, אהרן אפלפלד בסיפוריו האוסטרו-הונגריים ואידה פינק מזה.  
סיפוריו מאופייניםגם בעמדת מספר הומניסטית, סלחנית ואוהבת אדם, וזאת למרות הנושאים הקשים שבהם הוא מטפל, שנוגעים ב"לב המאפליה" של חוויית השואה.
References: 
גולן, ארנה. "'השען' מאת אביגדור דגן". גבר, אשה, תעודת זהות: שאלות של זהות ביצירות מן הספרות העברית. תל אביב: חורב. 2004. 212-202; מיכאליס, מרים ואסתר כדור. "'בינת השכווי' לאביגדור דגן". עלי שיח 11-10. 1981. 137-132; שקלובסקי, רחל. בחיפוש אחר החיים הטובים: 35 ביקורות על ספרים. תל אביב: ירון גולן. 1996. 137-132.
