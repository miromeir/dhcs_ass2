Name: ברעם, ניר
Birth Year: 1976
Birth Place: גדל בשכונת בית
Occupation: סופר ועורך
Entry writer: זיסי סתוי ויגאל שוורץ
Entry Value: 
נולד וגדל בשכונת בית הכרם בירושלים. אמו, רות, היתה בת למשפחה ספרדית ותיקה. אביו, עוזי, היה חבר כנסת ושר מטעם מפלגת העבודה. למד בבית הספר היסודי "בית הכרם" ובבית הספר "התיכון שליד האוניברסיטה" במגמת ספרות. בהיותו בן תשע-עשרה נפטרה אמו ממחלת הסרטן. לאחר השירות הצבאי נסע ללונדון, וכעבור זמן חזר ארצה ועבר לתל אביב. החל לכתוב רשימות בעיתון מעריב והיה הפובליציסט הצעיר ביותר בעיתון. הוא בעל תואר ראשון בספרות עברית מאוניברסיטת תלאביב. בקיץ 2006 היה מיוזמי מכתב הסופרים הצעירים, שקרא להפסקת מלחמת לבנון השנייה בתחילתה. עבר למוסף "ספרים" של הארץ ופירסם שם ראיונות עם סופרים ואנשי רוח כמו חיים גורי, א"ב יהושע ואחרים. 
ערך שלוש סדרות ספרים: קלאסיקה מהספרות העברית והעולמית, סדרת עיון, "972", שבה כותבים פילוסופים ואנשי רוח, שתיהן בהוצאת עם עובד, וכן סדרת תרגומים בהוצאת מעריב. בנוסף ערך (עם אירינה ורובל-גולובקינה) את הקובץ זרקלו: יצירה רוסית עכשווית בשיח הישראלי (2005). 
את ספרו הראשון,ספרי לי סיפור אהבה סגול (זמורה-ביתן, 1998), כתב בגיל עשרים ושתיים, כששהה בלונדון. הרומן מתאר שנתיים בחייו של יוני רווה, צעיר תל-אביבי ריקני, ומתמקד בסיפור אהבתו למאיה, הנוסעת ללונדון ללמוד משחק. כמו כן מתוארים היחסים המורכבים של הגיבור עם משפחתו וחבריו בתקופה שלפני רצח רבין ואחריו.
ב-2000 ראה אור ספרו השני,ילדי נשף התחפושות, וב-2006 הופיע הרומן המקיף מחזיר החלומות, שזכה מיד עם הופעתו לתגובות רבות. הספר מתאר קטסטרופה אפוקליפטית בתלאביב של זמננו: גשמי עוז וברד, שיטפונות, סערת רוחות, שרפות, ובנוסף לכל אלה שעת זריחת השמש מתאחרת בכל יום, המונים נוטשים את העיר והמתים מתגוללים ברחובות. גיבורי הרומן הם ליאור ואלון, אחות ואח תאומים שיחסיהם מסובכים מאוד, ויואל ורחל, זוג נשוי, בני שלושים פלוס. יואל הוא מחזיר החלומות – הוא ניחן ביכולת להחיות את חלומותיהם של אחרים. חייהם של הזוגות הללו מתוארים כנעים בין אינטימיות לחנק, בין אהבה לפרֵדה, בין החלום הישן על חיי שוויון לבין הקפיטליזם שכבש את ישראל. הספר נמנה עם חמשת הספרים שהיו מועמדים לפרס ספירב-2007.
אורנה לב טוב (2006) ציינה ברשימתה על מחזיר החלומות כי ההישג הגדול של ברעם בספר הוא היכולת "ליצור נקודת השקה בין השיבוש הפרטי לבין השיבוש הרחב יותר, החברתי". היא מבהירה: "ברעם מצליח בכתיבתו להתנייד בין סיפורים נוגעים ללב ועוצמתיים בכנותם, המתרחשים בנבכי נפשותיהם של הגיבורים, ובמקביל לכך, לשרטט בלשון עשירה ומדויקת מהלכים ואירועים המתרחשים בספירה החברתית-ציבורית". 
הסיפורת של ברעם היא אנטיתזה לסיפורת ה"רזה" מבית מדרשם של עוזי וייל וגדי טאוב, והיא, כמדומה, אנכרוניסטית במתכוון. הדמויות מלאות ומנומקות, ההקשרים ההיסטוריים נחקרים ביסודיות ומשורטטים בקפידה והשפה עשירה. עם זאת, קיימות בספריו תכונות פואטיות אופייניות לבני דורו: למשל, המתח בין הריאליזם הפוליטי לבין המופשט.
הספר שבו ניכרים מאפיינים אלה באורח מובהק במיוחד הוא ספרו אנשיםטובים(2010). עיקרו סוגיית ההתקרנפות ומניעיה, כפי שאלה באים לידי ביטוי בקורותיהם של שני צעירים כריזמטיים על סף מלחמת העולם השנייה: תומס הייזלברג, פרסומאי ברלינאי, ואלכסנדרה (סאשה) וייסברג, בתו של אינטלקטואל יהודי-רוסי. 
זהו רומן היסטורי, המתכתב עם מסורת הרומן האירופי – הרוסי והגרמני – יותר מאשר עם מסורת הסיפורת העברית. כפי שציינה נעמה שפי (2010): "ברעם עשה הכול כדי לשמר על מסגרת עלילה המעוגנת במציאות של אירופה הניצבת על לועו של הר געש". והיא מוסיפה: "מרשים עוד יותר [...] הוא נכונותו לפעול בתוך המסגרת ההיסטורית יחד עם ברואיו, שאינם יודעים מה צופן להם עתידם. הוא מרשה להם להישאר בידיעה המוגבלת של בני אדם רגילים [...]. כך ויתר על האפשרות המפתה להפוך את תומס ואת סאשה לתבניות מפיסטופלס שחוקות". 
References: 
כהן, אורי ש'. "לכתוב – וגם למחוק". ידיעות אחרונות ספרות. 12.1.2001. 28; פז, מירי. "אינטימיות ללא הפסקה". ידיעות אחרונות ספרות. 10.3.2006. 29; שפי, נעמה. "'אנשים טובים' מאת ניר ברעם – הקונפורמיסטים". הארץ ספרים. 12.5.2010.    
