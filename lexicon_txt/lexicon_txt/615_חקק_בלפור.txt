Name: חקק, בלפור
Birth Year: 1948
Birth Place: בגדאד, עיראק
Occupation: משורר
Entry writer: רועי גרינוולד
Entry Value: 
נולד בבגדאד, עיראק. אביו נאסר בגין פעילות ציונית. עם שחרורו ב-1950 עלתה המשפחה ארצה. לאחר שהות במעברת בית ליד התיישבה בירושלים. ב-1965 זכה בחידון התנ"ך העולמי לנוער. אחיו התאום, הרצל, זכה במקום השני. שירת כחייל במשטרה הצבאית החוקרת. בעל תואר ראשון בספרות עברית ובמקרא ותואר שני בחינוך מהאוניברסיטה העברית בירושלים. שימש כמורה לספרות ולתנ"ך בבית ספר תיכון, חיבר תוכניות וספרי לימוד במשרד החינוך. כיהן כיו"ר אגודת הסופרים העבריים (2005-2011). מ-1992 מכהן כחבר הנהלת המועצה הציונית בישראל. חבר במפלגת הליכוד. עמדותיו הפוליטיות מצאו ביטוי בספר שירי מולדת שראה אור ב-1992 בהוצאת שלהב"ת. 
ביצירתו ובפעילותו הציבורית משתף פעולה עם אחיו התאום הרצל. השניים הוציאו יחד את ספר השירים הראשון,במזל תאומים (דון, 1970), ובו מחזורי שיר שכתבו בנפרד. גם ספרם השני, ספר אורות האהבה (1972), ערוך במתכונת דומה. כמו כן חיברו ספר על יצירתו של מיכה יוסף ברדיצ'בסקי, וכן ביאור לפיוטים. פירסם ספרי שירה רבים וגם ערך ספרים, ובהם ספרי לימוד. לשונו עומדת בקרבה רבה למקורות היהודיים, ולתנ"ך בפרט. כתיבתו, המתאפיינת בסמליות עזה ובמבע ניאו-רומנטי, חותרת לסינתזה בין חיי היומיום למסורת היהודית. 
References: 
גורביץ', ניצה. "טעמים פוליטיים, מיסטיים ואישיים". מאזניים ס"ח (4). ינואר 1994. 53-55; הירש, אלי. "בלפור חקק משורר של חצות". ידיעותאחרונות7 לילות. 14.5.2010. 25.
