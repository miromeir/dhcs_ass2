Name: ירדני-אגמון, גליה
Birth Year: 1924
Death Year: 1968
Birth Place: ירושלים
Occupation: עורכת, מסאית וחוקרת ספרות
Entry writer: אבנר הולצמן
Entry Value: 
נולדה בירושלים. מצעירותה היתה פעילה בתנועת הנוער "המחנות העולים". ב-1939 התלוותה להוריה לביקור בארצות הברית ונתקעה שם מחמת פרוץ המלחמה. סיימה שם את לימודיה התיכוניים, וכן תואר ראשון בספרות ובעיתונאות באוניברסיטת ניו יורק. בשובה ארצה ב-1945 הצטרפה למחלקת ההסברה של הפלמ"ח וסייעה לזרובבל גלעד בהכנת הקובץ מגן בסתר (1948), המקבץ תעודות ועדויות על המאמץ הצבאי הסודי של היישוב בימי מלחמת העולם השנייה. כישרונה לדיבוב אנשים ולרישום עדויות שהתגלה במשימה זו, הניב עם השנים עוד ספרי תיעוד וזיכרון בעריכתה הקשורים בעלילות צבא ומלחמה, ובהם ראשונים לקרב (1967), קובץ עדויות מפי לוחמי הפלמ"ח. כמו כן התמחתה בעריכת ראיונות עם סופרים, שחלק מהם – מיעקב פיכמן עד חיים גורי – כינסה בספרה ט"ז שיחות עם סופרים (1961).
ב-1947 פירסמה את מאמרה הראשון, שעסק בסיפורי ביאליק. בשנים 1949-1948 ערכה את המדור הספרותי בדו-השבועון בשער, ביטאון החטיבה הצעירה של מפ"ם. מאז ואילך השתתפה בקביעות בעיתונות הספרותית, בעיקר במשא ברשימות ובמסות על ספרות ותיאטרון, תוך הקדשת תשומת לב מיוחדת ליצירתם של בני דורה, דור תש"ח. בעקבות שהותה בפריז בראשית שנות החמישים חיברה ספר עיון על התיאטרון הצרפתי, על במות פריז (1954). בשנות החמישים והשישים חיברה עשרות ספרונים בסדרת "גשר" מטעם המחלקה לחינוך ותרבות בגולה של ההסתדרות הציונית העולמית, ובהם עיבודים בעברית קלה של יצירות מן הספרות העברית והישראלית בשביל עולים חדשים ולומדי עברית.
מ-1963 שימשה חוקרת במכון לחקר הציונות באוניברסיטת תל אביב. באותה תקופה התמקדה התעניינותה בתולדות היישוב היהודי בארץ ישראל מן ההיבט העיתונאי והספרותי. ב-1965 פירסמה אנתולוגיה בשם דיליז'אנס לשנים ראשונות ובה לקט של קטעי הומור והווי מן העיתונות הארץ-ישראלית בראשיתה. ב-1967 פירסמה את סל הענבים, אנתולוגיה מיצירתם של סופרי העלייה הראשונה. חיבורה העיקרי, המבוסס על עבודת הדוקטור שלה, הוא הספר העיתונות העברית בארץ-ישראל בשנים 1904-1863 (1969). הספר פורש תמונה רחבה, שיטתית ומפורטת של העיתונות העברית החילונית בירושלים מייסודה ועד ראשית העלייה השנייה, ומשמש ראי מהימן לתקופה כולה.
אחרי מותה כונס מבחר מרשימותיה על ספרות וממחקריה ההיסטוריים בספר זיכרון לגליה ירדני-אגמון (1970).
References: 
דורמן, מנחם (עורך). זיכרון לגליה ירדני-אגמון: משלה ועליה. תל אביב: הקיבוץ המאוחד. 1970.
