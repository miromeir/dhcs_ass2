Name: אדלמן, אורי
Birth Year: 19582004
Birth Place: רמת גן, למד
Occupation: סופר ועורך
Entry writer: אמנון ז'קונט
Entry Value: 
נולד ברמת גן, למד בתיכון ע"ש תלמה ילין במגמת מוזיקה, ובצבא שירת בממר"ם, מרכז המחשבים. למד באקדמיה למוזיקה שליד אוניברסיטת תלאביב, התבלט כסטודנט מצטיין ואחדות מיצירותיו זכו בפרסים. סימפוניה קאמרית פרי עטו אף בוצעה בדיסלדורף, גרמניה (1986). בשל צורכי פרנסה הפסיק את לימודיו ועבר לעבוד בסניף הישראלי של חברת המחשבים "דיגיטל". גם שם בלט ביכולותיו, ובלא השכלה פורמלית בתחום המחשבים התקדם לתפקיד בכיר. במקביל לימד במכללה ללימודי מחשב, כתב ספרות מקצועית והיה בעל טורים בעיתוני מחשבים ובידיעות אחרונות.
ספר המתח הראשון שלו, קונצ'רטו למרגל ולתזמורת (כתר, 1993), זכה להצלחה בינונית. ספרו השני היה משוואה עם נעלם (1998). הפעם ההצלחה היתה סוחפת: הספר נמכר בעשרות אלפי עותקים, ומחברו הפך לסופר מתח מוכר ואהוב. גם ספריו הבאים,בסימן ונוס (2000) ושעות מתות (2004), היו רבי-מכר. כמה מספריו עובדו לסדרות טלוויזיה, קונצ'רטו למרגל ולתזמורת תורגם לגרמנית ומשוואה עם נעלם תורגם לגרמנית ולסינית. סיפור קצר שלו בשם "חתונה" (2000) עובד למחזה שהועלה בתיאטרון "הבימה", ואף הפך לסרט בשם כרטיס זוגי.
ב-1999 התמנה לעורך סדרת ספרי המתח בהוצאת כתר. במקביל לעבודת העריכה שב לאקדמיה, סיים תואר ראשון במוזיקה, החל בלימודי תואר שני ולימד קורס על מוזיקה ומחשבים. כמו כן, עסק בכתיבת תסריטים ושימש יועץ להפקות שונות. בתחילת אוגוסט 2004 הסתגר בחדר במלון "רמת אביב" בתל אביב כדי להתמקד בכתיבת ספר חדש. לאחר כמה ימים, משנותק הקשר עמו, נמצא מת בחדרו כתוצאה מהתקף לב קשה. 
בשנות פעילותו המעטות יצר לעצמו סגנון ספרותי מובהק, המערב מידה של ארסיות מילולית עם חמלה ואנושיות. עלילותיו מציגות עימות בין יחיד לחברה מקפחת או לממסד אטום, ודמויותיו הן על פי רוב אנשים רגילים המוצאים את עצמם במצבים בלתי רגילים ומגייסים בעצמם מאגרים בלתי צפויים של תעצומות נפש ותושייה כדי להתמודד עמם. לשון המספר שלו צחה ותקנית. לעומת זאת שפת הדמויות אותנטית, מייצגת נוסחי דיבור שהיו אופייניים בתקופת הכתיבה של הרומנים; בעיקר של אלה שכונו "שינקינאים". 
חרף הצלחתו הרבה בתחום ספרות המתח, המעיט אדלמן בערכו של הז'אנר. כפי שהעיד: "אני יודע ומסכים מראש ומעיד על עיסתי שספרות המתח מונחת על מדף אחד נמוך יותר מהספרות הקנונית. אני כנראה טוב בזה ולכן מגדיר את עצמי כסופר מתח. אין לי עדיין כלים לכתוב כתיבה אחרת. כשיהיו לי, לא אכתוב יותר ספרי מתח אלא ספרים אחרים" (לב-ארי, 2004).
References: 
הירש, אלי. "מי הפרקליט שלך". ידיעות אחרונות ספרות. 19.5.2000. 27-26; לב-ארי, שירי. "באמצע העלילה". הארץ. 8.8.2004. ב'5; מירן, ראובן. "הטובים והרעים". ידיעות אחרונות ספרות. 16.7.1993. 23-22.
