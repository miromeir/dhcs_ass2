Name: עמיצור (כהן מזרחי), אברהם
Birth Year: 1890
Death Year: 1969
Birth Place: איראן
Occupation: סופר ומשורר
Entry writer: נעה ולדן
Entry Value: 
נולד באיראן. עלה ארצה ב-1911, חי ועבד במשך שנים רבות בפתח תקווה ובסביבותיה. שירו הראשון פורסם בכתב העת הדים. הוא הוסיף ופירסם סיפורים קצרים, שירים וציורים פרי עטו בכתבי העת כתובים, מאזניים, בוסתנאי, גליונות ועוד. פירסם שלושה ספרים: לבטים – רומן מחיי עולי פרס (אמנות, 1933);הנידחים (1969);הנדר – סיפורים מחיי יהודי פרס ועולי פרס (1973).
ישורון קשת (1973) כינה את שפתו "שפה שיש בה משקל, אך אין בה כובד". סיפוריו ושיריו נכתבו בעברית עשירה ומרובדת, משובצת ביטויים וניבים משלל עולמות תוכן: עולם המקרא, לשון חכמים, שפת התפילה, פיוטים, שירת עם פרסית קלאסית, ספרות עברית מודרנית (יש ביצירותיו זיקה אמיצה ליצירות ביאליק ועגנון) ומטבעות לשון מהווי עולמם של יהודי פרס.
בכתיבה רגישה ומדויקת שירטט את עולמה של יהדות פרסבמאה התשע-עשרה ובעשורים הראשונים של המאה העשרים. במיוחד הוא מתאר את קהילת אנוסי משהד, שהסתירה את דבר יהדותה מפני שכניה המוסלמים בעקבות רדיפות והתנכלויות קשות. דרך סיפורן של דמויות שונות נחשף עולמה של קהילה יהודית בגולה, ספוגת אמונה משיחית ואמונות עממיות. 
הסיפורים מתארים את המתח בחיי יהודים אלה– נאמנות לדת וכיסופים לירושלים ולציון מחד גיסא, ורצון לגשר על קשיי הקיום היומיומי לצד השכנים המוסלמים מאידך גיסא. הרומנים מתארים את ימיה של ארץ ישראל בימי השלטון הטורקי, את ראשית המגע עם הארץ, ייסורי הקליטה בה והמתח בין העולים הצעירים לבני היישוב הישן. בעיקר הם מתארים, בכנות ומתוך אמפתיה, את הפער הנגלה בין החלומות על ציון ובין המציאות של בניית הארץ. 
References: 
ויינר, חיים."לבטים".פרקי חיים וספרות. ירושלים: קרייתספר. 1960. 159-158; ישורון, קשת. "עם סיפורי אברהם עמיצור". הנדר. ירושלים: ראובן מס. 1973. 17-5. 
