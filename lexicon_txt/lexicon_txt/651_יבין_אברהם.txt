Name: יבין, אברהם
Birth Year: 1928
Birth Place: רובנו, אוקראינה (אז
Occupation: עורך ומתרגם
Entry writer: אורי הולנדר
Entry Value: 
נולד ברובנו, אוקראינה (אז פולין). החל את לימודיו שם ולאחר העלייה ארצה (1936) המשיך ללמוד בבית הספר "תחכמוני", בבית הספר ע"ש אחד העם ובגימנסיה גורדון בתל אביב.  
בשנים 1952-1955שימש עוזר לעורך שלמה גרודזנסקי בהוצאת עם עובד, ומ-1961 כסגנו בכתב העת אמות, עד סגירתו ב-1965. מאז ועד 1971 היה עורך בהוצאת הקיבוץ המאוחד. בשנים 1971-1973 ערך את המוסף "תרבות וספרות" של עיתון הארץ, ומ-1973 עד פרישתו לגמלאות (1993) היה עורך "ספריה לעם", סדרת ספרי הספרות היפה של עם עובד. ערך ספרים רבים, בהם של עמוס עוז, חיים באר, יהושע קנז ומאיר שלו. נחשב לאחד מטובי העורכים בישראל, והיתה לו בלי ספק השפעה של ממש על עיצוב הטעם הספרותי בארץ במשך עשרות שנים.    
בכל השנים האלה ואף לאחר פרישתו עסק גם בתרגום ספרים לעברית מאנגלית ומיידיש. תירגם עשרות ספרים (לרבות ספרי ילדים) ממיטב הספרות. הוא נחשב גם לאחד מטובי המתרגמים. ב-1993 נבחר לחבר-יועץ באקדמיה ללשון העברית וב-2000 היה לחבר האקדמיה.
מתרגומיו (מבחר):ברנרד מלמוד, העוזר (1962); ג'יימס ג'ויס, דבלינאים (1971), דיוקן האמן כאיש צעיר (מהדורה מחודשת 1971); ג"ד סלינג'ר, התפסן בשדה השיפון (1975); ולדימיר נבוקוב, פנין (1977); ארנסט המינגוויי, הזקן והים (1994); שלום עליכם, מבחר מכתבים (1998), מוטל בן פייסי החזן (1999); ג'וזף קונרד, בלב האפלה (1999); יצחק בשביס-זינגר, העבד (2002); ג"מ קוטזי, איש איטי (2007). 
References: 
