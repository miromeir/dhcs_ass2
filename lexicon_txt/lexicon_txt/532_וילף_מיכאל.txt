Name: וילף, מיכאל
Birth Year: 1937
Death Year: 1997
Birth Place: פולין, עלה לארץ
Occupation: מבקר, סופר, משורר וביבליוגרף
Entry writer: חן בר-יצחק
Entry Value: 
נולד בפולין, עלה לארץ ב-1957. בוגר האוניברסיטה העברית בירושלים במקרא ובספרות עברית. עבד כספרן אקדמאי וכתב ביקורות ספרות שהתפרסמו בכתבי עת ובעיתונות היומית.
נודע בעיקר כמבקר ספרות ופירסם עשרות ביקורות, שעסקו בעיקר ביצירות פרוזה ודרמה, הן מהספרות העברית והן מספרות העולם. רוב רשימות הביקורת שלו התפרסמו בשנות השבעים, השמונים והתשעים, בעיקר במאזניים ובעל המשמר, אך גם בכתבי העת בשער, גזית והאומה. אסופת ביקורות קצרה שלו, תחת הכותרת מחאג' עד נוודים, התפרסמה ב-1974 בהוצאת אוניברסיטת חיפה. רשימות הביקורת שלו מאופיינות בזיהוי חד מבט של תבניות עומק ביצירות שבחר לדון בהן, ובסימון מלומד ומקורי של הזיקות הנטוות בהן בין סוגיות נפשיות וחברתיות.
כתב שתי ביבליוגרפיות מקיפות על הספרות העברית: ב-1968 התפרסמה הסיפורת העברית ההיסטורית, ביבליוגרפיה של רומנים וסיפורים קצרים העוסקים בנושאים היסטוריים, מאברהם מאפו, הכוללת גם פרק אחד העוסק במחזאות היסטורית. שנה לאחר מכן התפרסמה המחזאות הישראלית המקורית, תש"ח-תשכ"ח, ביבליוגרפיה יסודית המכנסת את המחזות העבריים שפורסמו בשני העשורים הראשונים למדינה, וכוללת הפניות למחקרים שנכתבו על כל אחד מהם, וכן למחקרים הנוגעים למחזאות ולתיאטרון הישראליים בכלל.
עסק גם בכתיבה יצירתית, ובמהלך השנים פירסם מסיפוריו בדף לספרות של על המשמר ובכתבי העת גזית, האומה, עתון 77, בצרון ושדמות. רבים מסיפורים אלה קובצו בהמשך באחד משלושת קובצי הסיפורים הקצרים שפירסם. ספר הפרוזה הראשון שלו, השריפה באלכסנדריה, התפרסם בהוצאת אלף ב-1973 וכלל שני סיפורים קצרים ושלושה מחזות. ספרו השני, אישה בשרב, שכלל גם הוא סיפורים קצרים, התפרסם ב-1975. ספר הפרוזה השלישי שלו, מעשה באשת השוחט (1992), כולל סיפורים קצרים, שחלקם הופיעו גם בספריו הקודמים. בסיפוריו בולטים נושאים הקשורים להיסטוריה ולהווה של העם היהודי, נושאים הקשורים להוויה הישראלית והצבאית, וכן יחסי גברים ונשים והיחס בין המציאות להזיה ולדמיון. בספרו האחרון מופיעים גם סיפורים המתארים ילדות בפולין בתקופת מלחמת העולם השנייה ולאחריה. 
פירסם גם ספר שירה, צור עיר של אניות (1974). רוב השירים בספר מתרחשים במרחב הגיאוגרפי של המזרח הקדום וכוללים דמויות תנ"כיות ואלוזיות רבות. הספר כולל גם כמה תרגומים מהשירה הפולנית.
References: 
צור, יגאל. "בין היגד לסיפור". על המשמר. 15.5.1992. 20. 
