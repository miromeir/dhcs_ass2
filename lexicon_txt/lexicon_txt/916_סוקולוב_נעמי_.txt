Name: סוקולוב, נעמי 
Birth Year: 1953
Birth Place: וושינגטון, גדלה בפרבר
Occupation: חוקרת ספרות
Entry writer: יעל דקל
Entry Value: 
נולדה בוושינגטון, גדלה בפרבר במרילנד. למדה לתואר ראשון בספרות ספרדית בסווארתמור קולג', פנסילבניה, וקיבלה תואר שני ותואר דוקטור מן המחלקה לספרות השוואתית באוניברסיטת פרינסטון. במהלך לימודי התואר השני עשתה שנה באוניברסיטה העברית בירושלים, שם למדה ספרות עברית, בין השאר עם גרשון שקד. עבודת הדוקטור שלה עסקה בבחינה השוואתית של מושגי המרחב ברומן החברתי, והתמקדה ביצירתם של ש"י עגנון, ג'ון דוס פסוס האמריקני ואלחו קרפנטייר הקובני (1980). לימדה באוניברסיטת אריזונה ובסמינר היהודי תיאולוגי בניו יורק (JTS), ומאז 1985 מרצה באוניברסיטת וושינגטון בסיאטל, תחילה במחלקה למזרח-תיכון ובתוכנית למדעי היהדות, ומ-2004 גם במחלקה לספרות השוואתית. 
פרסומיה עוסקים בספרות יהודית בצפון-אמריקה ובספרות עברית בישראל, ומתמקדים בייצוגים של ילדים בסיפורת, בגישות פמיניסטיות לקריאת שירה וכן בספרות העוסקת בשואה. 
ספרה Imagining the Child in Modern Jewish Fiction(1992) עוסק בין השאר ביצירות מאת שלום עליכם, חיים נחמן ביאליק, הנרי רות, אהרן אפלפלד וסינתיה אוזיק, ומתמקד בקול הילדי ובתודעה הילדית כפי שהיא נבנית ביצירות אלה. ספרה מתחקה אחר דרך הסיפר הילדית תוך שימוש במודל התיאורטי של מיכאיל בחטין ובתיאוריות פסיכואנליטיות ואחרות, ובוחן את האופנים שבהם התודעה הילדית – המתוּוכת על ידי המספר המבוגר – מגיבה לשינויים חברתיים ופוליטיים בחברה היהודית. זהו מחקר חלוצי – הראשון בסיפורת היהודית והישראלית למבוגרים, שמעמיד במרכז ייצוגים של ילדים וילדות כמושא למחקר נרטולוגי-ספרותי.     
ערכה אסופות מאמרים בנושאים של גבולות הזהות היהודית, מגדר בספרות עברית ובספרות יידיש, שפה וייצוג של ילדים בספרות, מפגשים תרבותיים בין ארצות הברית לישראל וייצוגים של יהודים בספרות ילדים באנגלית. לאחרונה מתמקדים מחקריה בכתיבתו של אהרן אפלפלד. 
References: 
Chyet, Stanley F. "Imagining the Child in Modern Jewish Fiction by Naomi B. Sokoloff (Book Review)". AJS Review 20 (1). 1995. 260-263.
