Name: הרציג, חנה
Birth Year: 1946
Birth Place: מחנה עקורים בגרמניה
Occupation: חוקרת ומבקרת ספרות
Entry writer: אבנר הולצמן
Entry Value: 
נולדה במחנה עקורים בגרמניה להורים ניצולי השואה ועלתה לארץ בגיל רך. מאז ועד היום היא מתגוררת בתל אביב. למדה בבית הספר התיכון "אליאנס" ושירתה בצבא כסמלת סעד בגדוד צנחנים. סיימה תואר ראשון (1972) ותואר שני (1980) בחוג לתורת הספרות הכללית באוניברסיטת תלאביב, ותואר שלישי (1991) באוניברסיטה העברית בירושלים. מ-1976 היא עובדת באוניברסיטה הפתוחה בכתיבת מחקרים וספרי לימוד בספרות.
מאז תחילת שנות השבעים פירסמה עשרות רשימות ביקורת על הספרות השוטפת במוספי הספרות, תחילה בדבר("משא") ולאחר מכן בהארץ, בידיעות אחרונות ובהארץ"ספרים". ב-1988 זכתה בפרס ברנשטיין לביקורת. בעבודתה האקדמית היא מתמחה בתיאוריה של הפרוזה ובסיפורת העברית במאה העשרים. 
בתחום הראשון פירסמה את הספרים מסיפור לתיאוריה: הפואטיקה של הסיפורת (יחידה 2, האוניברסיטה הפתוחה 1986);העולם בסיפורת: חיקוי מציאות או ארגון אמנותי (1989);תורת הספרות והתרבות: אסכולות בנות זמננו (א'-ג', 2005-2004). 
בתחום השני פירסמה את הספרים עמליה כהנא כרמון: הסיפורת הישראלית בשנות הששים (יחידות 11-10-9, האוניברסיטה הפתוחה 1983);הסיפור העברי בראשית המאה העשרים(1992);השם הפרטי: מסות על יעקב שבתאי, יהושע קנז ויואל הופמן (1994);הקול האומר: אני: מגמות בסיפורת הישראלית של שנות השמונים (1998). ספר זה מוקדש בעיקר לספריהם של יעקב שבתאי, יהושע קנז, א"ב יהושע, דויד גרוסמן ויואל הופמן, אך פורש גם תמונה רחבה של התמורות שחלו בסיפורת הישראלית משנות השישים עד שנות השמונים. 
כמו כן עסקה בספרות העדות של ניצולי השואה. עיוניה בסיפורת העברית מתבססים על קריאות פרשניות צמודות ומפורטות ביצירות נבחרות, החושפות את העושר והמורכבות בדרכי עיצובן ואת הדרכים שבהן נבנות משמעויותיהן, ובתוך כך תורמות להבנת הפואטיקה של היוצר. 
ב-1997 פירסמה את ספרה תמונות מחפשות כותרת– סיפור מסעותיה בישראל, בגרמניה, בפולין ובאוקראינה בניסיון לשחזר את ההיסטוריה המשפחתית שלה ואת קורותיהם של הוריה בתקופת השואה וסביבה, שלא היו ידועות לה בעיקר מחמת מותו המוקדם של אביה.
References: 
בורשטיין, דרור. "ארץ החוטים הנעלמים". הארץ ספרים. 28.4.1999. 7; מטלון, רונית. "מחווה גדולה של אהבה".
הארץ ספרים. 21.1.1998. 7. 
