Name: מילנר, איריס
Birth Year: 1958
Birth Place: כנסייה הסקוטית בטבריה,
Occupation: חוקרת ספרות
Entry writer: מוריה דיין
Entry Value: 
נולדה בכנסייה הסקוטית בטבריה, גדלה על שפת הכנרת, ומאוחר יותר עברה עם משפחתה לאילת ולרמת גן. את לימודיה האקדמיים החלה באוניברסיטת ניו יורק (NYU), בחוגים לפסיכולוגיה ולפילוסופיה. את התואר השני והשלישי למדה בחוג לספרות עברית באוניברסיטת תל אביב, ובמקביל עבדה ככתבת במוסף הארץ. מרצה בכירה בחוג לספרות עברית באוניברסיטת תל אביב, וראש תוכנית המצטיינים המשולבת במדעי הרוח והאמנויות ע"ש מרק ריץ'. 
עיקר מחקרה עד כה עוסק בייצוג ספרותי של השואה. מילנר חוקרת את כוח המשיכה של השואה כנושא ספרותי, את אסטרטגיות הייצוג שלה ואת ההיבטים הסוציולוגיים-ספרותיים של בני הדור השני לשואה. מילנר, דור שני לניצולת שואה בעצמה (אמה עלתה לארץ לאחר השואה,שבה גורשה לגטו בטרנסניסטריה), חוקרת את הקורפוסים של ספרות השואה ושל הדור הספרותי שאחריה, תוך בחינת ההיבטים הנרטולוגיים– גם כנובעים ממהלכים ושינויים תרבותיים וגם כמחולליםאותם.
ספרה הראשון, קרעי עבר: ביוגרפיה, זהות וזיכרון בסיפורת הדור השני, יצא ב-2003 בהוצאת עם עובד. מחקר זה מתייחסלקבוצה גדולה של רומנים וסיפורים מן הספרות הישראלית, העוסקים בדמויות של בני הדור השני לשואה או שנכתבו על ידי בני ניצולים. הקו המארגן את היצירות הוא מסע בארץ השתיקה. הפרת השתיקה לא גוררת תחושת רווחה, אלא התפוררות ושתיקה מחודשת. ברקע, בנייתה של החברה הישראלית על קרעי השואה והשתקפותו של תהליך זה בספרות מתאפיינות גם הן באלמנטים רבים של השתקה והדחקה. בספרות הדור השני, טוענת מילנר, השתיקה יוצרת דחף חתרני: בני הניצולים מבקשים לתת קול למה שלא סופר בספרות של הוריהם.
ספרה השני, הנרטיבים של ספרות השואה (2008), עוסק בייצוג השואה ביצירותיהם של בני "הדור הראשון": ספרות המתארת את השואה עצמה, שנכתבה לרוב על ידי ניצולי שואה. מילנר בוחנת את שאלת הלגיטימיות של ייצוג השואה בספרות יפה, ואת המודוסים המתאימים לה. הפרקים האחרונים של הספר עוסקים בהשפעותיה של השואה על הספרות הישראלית, ובקיומה של הגות ממשמעת בספרות הניצולים.
לבד מתחום ייצוג השואה פירסמה מילנר מאמרים על טראומה והחלמה בספרות ועל סיפורי ילדות והתבגרות, ודנה ביצירותיהם של אפלפלד, עוזוק'צטניק. כיום היא עוסקת בביקורת ספרות בדגש על קריאה פסיכואנליטית, וחוקרת את מימושיו של מושג ה"מאוים" בטקסט הספרותי. 
References: 
באומל, יהודית. "הטראומה המתמשכת שעיצבה את חייהם בטרם נולדו". הארץ ספרים. 14.4.2004. 1, 13; ענבר, רווה. "היסטוריה שלא הגיעה לסיומה". ארץ אחרת 49. 77; פלד, שמרית. "'האם אני הרודף או הנרדף?' ספרות 'בני הדור השני לשואה' והבניית הסובייקט הישראלי". מחקרי ירושלים בספרות עברית כ'. 405-397.
