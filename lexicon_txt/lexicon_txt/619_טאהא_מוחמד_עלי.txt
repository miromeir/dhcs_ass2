Name: טאהא, מוחמד עלי
Birth Year: 1941
Birth Place: כפר מיעאר
Occupation: סופר ועורך בשפה הערבית
Entry writer: אריאל שיטרית וחנה עמית-כוכבי
Entry Value: 
נולד בכפר מיעאר. נמלט לכפר כאבול בגליל במלחמה ב-1948.בעל תואר ראשון בשפה וספרות ערבית והיסטוריה כללית מאוניברסיטת חיפה. ערך את מדור הספרות בעיתון הקומוניסטי אל-אתתחאד. כותב סיפורים קצרים בערבית יותר מחמישים שנה. התחיל לכתוב בתחילת שנות השישים ומאז פירסם רומן בשם קורותיהם של בני בלוט (אל-שורוק, 2004) ושנים-עשר קובצי סיפורים, האחרון בהם: בשבח האביב, ראה אור ב-2012. כתב ספרים רבים לילדים. על כתיבתו זכה בעיטור הצטיינות מטעם יו"ר הרשות הפלסטינית מחמוד עבאס (2013). 
על זיכרונותיו מתקופת הנכבה כתב בסיפור "שנת הצבייה" שיצא בערבית בכתב העת משארף 18 (סתיו 2002; תורגם לעברית על ידי גיא רון-גלבוע, מטעם 13, 2008). 
קובץ הסיפורים הראשון שלו, על מנת שיזרח השמש (מטבעת אל-חכים, 1964), הוא מהבודדים שיצאו לאור בזמן הממשל הצבאי, והוא עורר סערה בקרב אינטלקטואלים ערבים בארץ. בכתבה שהתפרסמה במוסף אל-ג'דיד טען החוקר והמבקר הפלסטיני רב-ההשפעה אמיל טומא (1985-1919) שסיפוריו של טאהא אינם מגויסים דיים, ושהם מנותקים מן המציאות בהתמקדותם בעניינים חברתיים ולא בנושאים פוליטיים. הוא האשים את טאהא בכך שהוא מתחמק מלהתייחס למציאות ומהתפקיד המוטל עליו כסופר: להשפיע על החברה ולנסות לשנותה (1964). 
בסיפוריו שפורסמו לאחר מכן משולבת ביקורת חריפה על מצבם של הערבים בישראל, דוגמת הסיפור "ספרד", שפורסם לראשונה בירחון אל-ג'דיד ב-1965 ובהמשך כונס בקובץ שלום ודרישת שלום(1969), ממנו עולה ביקורת חריפה על חוק הנוכח-נפקד שחל על ערביי ישראל. ברם, גם בסיפור זה מודגש יותר אופיו המעמדי של הסכסוך מאשר אופיו הלאומי, ועולה דרישה למהפכה כנגד דמויות שליטות וסמכותיות, יהודיות וערביות כאחת.
מבקר הספרות נביה אל-קאסם (2001) מזהה שתי מגמות בכתיבתו של טאהא. הראשונה קיימת בעיקר בשלושת קבציו הראשונים משנות השישים והשבעים, הנוטים להתמקד בדמות אחת ובבעיות החברתיות שבהוויות היומיום בכפר – לא כפר ספציפי, אלא עולמו של הכפר הפלסטיני ככלל. המגמה השנייה, שמתחילה לבלוט בסיפורי הקובץ ויהיה בזמן הקרוב (1985), מתאפיינת בעמדות פוליטיות וחברתיות מגובשות וחדות ובדגש מועט על הפרטי והאישי. סיפורים אלה נוטים להתמקד בנושא הלאומי הפלסטיני גם באמצעות השפה, שהיא לעתים עממית, והסגנון השוזר יחד כמה עלילות. כך הזרקור מופנה מהפרט אל הכלל, ובכך מתבטאים חששותיה וענייניה של חברה שלמה.  
בסיפוריו הוא גם מתריע כנגד מצבן הנחות של נשים בחברה הערבית.ראוי לציין כי הוא גם הסופר הערבי הראשון בישראל שכתב על יושבי מחנות הפליטים. בקובץ הסיפורים הדקל הנטוי (1995) הגיע מפעלו היצירתי לשיא אמנותי. סיפוריו תורגמו לשפות רבות. 
References: 
إبراهيم, طه. قص الأثر تأصيل التجربة القصصية عند محمد علي طه. عكا: مؤسسة الأسوار. 2001; حمد, محمد. "'الهوية ومرايا السرد النرجسي' في قصص محمد علي طه". موسوعة أبحاث ودراسات في الأدبالفلسطيني الحديث. تحرير ياسين كتاني. باقة ألغربية: مجمع القاسمي للغة العربية. 2011. 359-378; القاسم, نبيه. محمد علي طه:  مبدع راودته الكلمات وراودها. كفر قرع: دار الهدى. 2007; ---. "مع مجمزعة "ويكون في الزمن الآتي": محمد علي طه يرسخ أسلوبًا جديدا في قصتنا المحليّة". القصةالفلسطينية في مواجه حزيران: دراسات نقدية. كفر قرع: دار الهدى. 2001. 41-48; طوما, إميل. "مع مجموعة 'لكي تشرق الشمس'". الجديد 3:11. 1964. 12-15; 
גנאים, מחמוד."מגמות חדשות ושינויים בסיפורת הערבית בישראל". המזרח החדש35. 1993. 45-27;
Mahmud Ghanayim.The Quest for a Lost Identity: Palestinian Fiction in Israel. Wiesbaden: Harrassowitz, 2008. 19-30, 93-118.
