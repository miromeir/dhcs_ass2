Name: מיטל, אורית
Birth Year: 1957
Birth Place: ירושלים
Occupation: משוררת וחוקרת ספרות
Entry writer: רועי גרינוולד
Entry Value: 
נולדה בירושלים. בילדותה המוקדמת שהתה עם הוריה בבלגיה. גדלה בגבעתיים. בעלת תואר ראשון בקולנוע וטלוויזיה מאוניברסיטת תל אביב (1986), וכן תואר שני (2002) ותואר דוקטור (2009) בספרות עברית מאוניברסיטת בן-גוריון בנגב. כתבה את עבודת הדוקטור על היחס שבין סדרי המשפחה ללאומיות בשירתו של אורי צבי גרינברג. העבודה מציעה קריאה מגדרית בעמדותיו של המשורר ביחס לטריטוריה הארץ-ישראלית ובתפישת הלאום שלו. לימדה ספרות באוניברסיטת בן-גוריון, במכללת "אחווה", בבית הספר "מנשר" ובמכללת "בית ברל". מלמדת ספרות וכתיבה באוניברסיטת תל אביב, ומ-2011 עומדת בראש התוכנית לכתיבה יוצרת בחוג לספרות עברית. ב-2012 התמנתה למנהלת בית עגנון בירושלים.  
היא בוגרת כיתת השירה של "הליקון" ב-1999. ספר שיריה הראשון, בעיות שיווי משקל: שירים,  ראה אור ב-1999 בספרית פועלים וזכה בפרס משרד החינוך ליצירת ביכורים לשנה זו. ספרה השני, שירי ברירה (2007), נערך על ידי דוד וינפלד וראה אור בתמיכת מפעל קסת של מרכז ההדרכה לספריות במשרד התרבות, החינוך והספורט. 
שירתה נכתבת בעיקרה מתוך התבוננות בסביבת החיים הקרובה: בני המשפחה, חיי הבית והנוף הנשקף ממנו. היא בוחנת באורח ביקורתי קלישאות שחוקות על קשרי המשפחה. כך, במחזור "משירי האם הרעה" מתוך שירי ברירה, מיוצגת האם שבכל אהבתה איננה יכולה לגונן על ילדיה. המשפחה, בלכידותה ובשבריה, נבחנת בשירתה גם באמצעות עיסוק בפיגורות הלשוניות המאפיינות את חיי הבית. 
References: 
בן-משה, יקיר. "אני יכולה לסלוח הכל מלבד מילים לא מדויקות". הארץ ספרים. 19.12.2007. 8; סלבס, יורם. "על מפתנינו". מאזניים ע"ד (9). 2000. 65-64. 
