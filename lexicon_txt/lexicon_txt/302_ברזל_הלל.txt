Name: ברזל, הלל
Birth Year: 1925
Birth Place: צפת
Occupation: חוקר ומבקר
Entry writer: אהובה שלר
Entry Value: 
נולד בצפת. למד באוניברסיטה העברית בירושלים ובאוניברסיטת קולומביה בניויורק. ניהל במשך שנים את אגף התרבות של עיריית תלאביב. בראשית דרכו עסק במחקר על תנועות הנוער בשני ספריו: דרכי הדרכה בתנועת הנוער (המחלקה לענייני הנוער והחלוץ של ההסתדרות הציונית, 1956) ותנועת הנוער: קורותיה בעמים ובישראל (1963). את עבודת הדוקטור כתב בהדרכתו של פרופ' ברוך קורצווייל על היסוד האנטיתנכי בשירתנו החדשה, והיה זה הדוקטורט הראשון שהוענק באוניברסיטת בר-אילן (1963). פרופסור במחלקה לספרות משווה ובמחלקה לספרות עם ישראל באוניברסיטת בר-אילן.
את תפישתו הביקורתית אפשר להגדיר, כלשונו בהקשר אחר, כ"מבקר כולי", כלומר מבקר העוסק במכלול עולמה של הספרות, תוך התמודדות עם מגוון נושאים ויישום שיטות מחקר שונות. ברזל פירסם יותר משלושים ספרי ביקורת וקובצי מאמרים, וכן אנתולוגיות של סיפורים מודרניים, שצירף להן מבואות מקיפים. אין כמעט דמות מרכזית בשירה ובפרוזההעבריתשעליה פסח כחוקר. שיטות המחקר שלו כוללות ניתוח השיר או הסיפור הבודד, עיסוק בז'אנרים, עיונים תמטיים וכתיבת מונוגרפיות ומחקרים משווים. כמו כן כתב מאות רשימות ביקורת בעיתונות היומית ובכתבי עת.
תפישתו הביקורתית הושפעה מהסטרוקטורליזם נוסח קלוד-לוי שטראוס, ועיקרה ניסיון לחשוף את דפוסי העומק הניגודי החבויים במעמקיה של היצירה. הצגת דבר והיפוכו ניכרת גם בלשונו הביקורתית. מהמושגים שנטבעו על ידו: פרשנות סוגרת לעומת פרשנות פותחת, ריאליזם לעומת מטא-ריאליזם, דימוי סגור לעומת דימוי פתוח (דרכים בפרשנות החדשה: מתיאוריה למתודה, 1990).
ביקורתו מעתיקה את נקודת הכובד מהמחבר אל הטקסט ואל הקורא. עקרונות "הפרשנות החדשה" המנחים אותו בכתיבתו מאופיינים בפתיחות ובנכונות לבטל מחיצות בין ספרויות לאומיות. מכאן גם נטייתו אל הספרות המשווה, הבוחנת תחומי מגע בין סופרים הכותבים בלשונות שונות, גם אם אין בכוונתו לגלות עקבות של השפעה ישירה של סופר אחד על משנהו. דוגמת מופת לכך היא ספרו בין עגנון לקאפקא (1972). ברזל רואה בקפקא ובעגנון את אחד ה"זוגות" הגדולים בתרבות היהודית. הספר עוקב אחר קווי הדמיון והשוני בין שני היוצרים היהודים בני הממלכה האוסטרו-הונגרית, כשמטרתו לזהות מהויות ודימויי יסוד מעבר לשפות הכתיבה השונות.
מפעלו הגדול של ברזל הוא סדרת "תולדות השירה העברית מחיבת ציון עד ימינו". הכרך הראשון בסדרה זו הוא שירת חיבת ציון (1988). שלושת הכרכים הבאים דנים בשירת התחייה:חיים נחמן ביאליק (1990) ושאול טשרניחובסקי (1992), וכןשירת התחייה אמני הז'אנר (1997) העוסק באנשי קבוצת "הפליאדות" – אלה שעמדו בצלו של חיים נחמן ביאליק – יעקב כהן, זלמן שניאור, דוד שמעוני, יעקב שטיינברג ויעקב פיכמן. הכרך החמישי דן בשירת ארץ ישראל: אברהם שלונסקי, נתן אלתרמן, לאה גולדברג (2001). הכרך השישי עוסק ב"אקספרסיוניזם נבואי": אצ"ג, יצחק למדן, מתתיהו שוהם (2004). והכרך השביעי: רומנטיקה, אידיאולוגיה ומיתולוגיה, עוסק בשירתם של רחל, אלכסנדר פן, אביגדור המאירי ויונתן רטוש (2006). הכרכים השמיני והתשיעי ממשיכים את הדיון בשירת ארץ ישראל: שירת ארץ-ישראל – מהפכות צורניות: אסתר ראב, אבות ישורון, אמיר גלבע, יהודה עמיחי ושירת ארץ-ישראל–מיסטיקה וסימבוליקה: ש. שלום, זלדה, מיקובסקי, אבא קובנר.
מספריו האחרים: השיר החדש: סגירות ופתיחות (1976);מגמות בסיפורת ההווה (1979);מחזון לחיזיון(1987);גבהות הכיסופים –שירה מתקנת עולם(1993);דראמה של מצבים קיצוניים, מלחמה ושואה (1995). 
פרס ביאליק הוענק לו על מפעל חיים במחקר הספרות העברית החדשה (1985).
References: 
הולצמן, אבנר. "הפרשן מול היצירה". ידיעות אחרונות לשבת. 8.3.1991. 25; יעוז-קסט, איתמר. "שיחה עם הלל ברזל". ספר עקד. תל אביב: עקד. 1978. 76-77; לוז, צבי. "חידוש מושג בביקורת". מעריב.6.3.1987. 6; שמיר, זיוה. "צומת של התחלות". הארץ. 20.5.1988. ב'10.
