Name: גלשטיין-לייפציג, רבקה
Birth Year: 1960
Birth Place: התחנכה בחיפה
Occupation: משוררת, סופרת ומבקרת
Entry writer: קארין נויבורגר
Entry Value: 
נולדה והתחנכה בחיפה. למדה ספרות עברית, ספרות כללית ופילוסופיה לתואר ראשון וספרות עברית וספרנות לתואר שני באוניברסיטת חיפה. עבדה כמוכרת ספרים, כמורה וכספרנית. כיום עובדת בבית "יד לבנים" בחיפה. שימשה כיו"ר סניף חיפה והצפון של אגודת הסופרים. 
ספר השירים הראשון שלה, המוסיקה של הקונכייה, פורסם ב-1990 בהוצאת עקד ובשם נעוריה. הספרים שבאו אחריו: ילד הלילה (1992),שבעה (1993) והכרית עליה מונחים פני (1998)  משקפים התמודדות עם אירועים מכריעים בחיי האדם: נישואים, מות האב, היריון, לידה, הורות. 
במרכז קובץ השירים מצב משפחתי (2006) עומד אירוע טרגי, מות אחיה של המשוררת, המעורר זיכרונות הקשורים לבית ההורים ולבטים בנוגע לחיי המשפחה. הקשר ההדוק של שירתה לחייה הפרטיים מפתה את הקורא להבין שירה זו כמעין יומן אישי, שנחתם בינתיים בצרור שירים שהודפס בכתב העת שבו (חוברת 24, 152-149). ואולם לעתים, ובייחוד במצב משפחתי, שירתה פורצת את גבולותיו של העולם האישי ומשרטטת "נופי נפש מיתיים", כפי שהעיר עודד פלד (1993), שגם הצביע על צורתה החופשית, הבלתי-מהוקצעת של שירתה.
הזיקה לביוגרפיה שלה מתגלה גם בספרי הילדים שפירסמה, כאשר גיבוריה וקהל היעד שלה מתבגרים במקביל לילדיה שלה: הגמד של הפנה (1995) ומי גנב את השנה (1996) מכוונים אל ילדי הגן, ואילו מיקי כבר לא גרה כאן (2000),מבחן רשל (2001) וזה לא אבא שלי (2003) מיועדים לילדי כיתות ג' ומעלה. ביקורות על ספרי ילדים ונוער פרי עטה התפרסמו במעגלי קריאה 27 (2001) ובספרות ילדים ונוער 25 (1999). זכתה במענק קרן תרבות חיפה (1989, 1990, 1993, 1998, 2003), בפרס ליס מילר לסיפורת (1993) ובמענק קרן עמוס (1998).
References: 
פלד, עודד. "שלוש מפות אישיות". ידיעות אחרונות לשבת. 26.11.1993. 31.
