Name: הר-שפי, סיון
Birth Year: 1978
Birth Place: ירושלים, גדלה במכמש
Occupation: משוררת
Entry writer: גלעד מאירי
Entry Value: 
נולדה בירושלים, גדלה במכמש ובאפרת. למדה בתיכון "פלך" בירושלים. קיבלה תואר ראשון בספרות עברית ובספרות כללית והשוואתית ותואר שני בספרות עברית באוניברסיטה העברית בירושלים. דוקטורנטית במחלקה לספרות עם ישראל באוניברסיטת בר-אילן. למדה יהדות במסגרות בלתי פורמליות כמו "מת"ן״, בית מדרש "אלול" ובקורס להנחיית סדנאות כתיבה של מתא"ן. ממייסדי בית המדרש הגבוה לנשים "עורי" בירושלים, שהיא מרכזת אותו ומלמדת בו. כמו כן מלמדת במכללת הרצוג. נשואה למשורר אבישׁר הר-שפי ומתגוררת באפרת.   
פרסומה הראשון, השיר "זברות" (משיב הרוח ז', 2000), פורסם בשם נעוריה, סיון פולק, וכונס בספר ביכוריה, גלותהלויתן (הקיבוץ המאוחד, 2005). הספר ממפה תחושות נשיות, אימהיות ואמוניות-אקסטטיות. הר-שפי מעצבת בחלק משיריה עמדות מיסטיות חסידיות של זוגיות משוחררת וקוּלית (בהקשר הביטניקי של המונח) עם האל, כמו בבית זה מהשיר "געגוע קָדַם": "אֲנִי פְרִיקִית שֶׁל אֱ-לֹהִים/ עִם שִׁיר אַהֲבָה שֶׁכָּתַב לִי עַל הַזְּרוֹעַ/ וְצִיּוּר תְּחִלָּה וָסוֹף נָעוּץ בְּטַבּוּרִי". הענקת המוחשיות לחוויה המופשטת של אהבת האל יוצרת סינתזה בין קודש לחול, למשל בפתיחת שיר ד' של המחזור "שׂרה": "אֱ-לֹהִים מְדַבֵּר אִתִּי מֵאֲחוֹרֵי הַקְּלָעִים/ בְּמִטְבַּח-הָאֹהֶל הוּא מִסְתּוֹדֵד אִתִּי/ כְּמוֹ שְׁכֵנָה". 
הפואטיקה שלה לירית, פיגורטיבית, הלשון גבוהה, לעתים ארכאית. היא מקיימת דיאלוג עם מקורות היהדות המשובצים בשיריה באורגניות, לעתים כמשחקי לשון ולעתים אף כפרודיות. לדוגמה, המחזור "הִפכי בו" מדמה באופן פרודי את האהבה לבן הזוג, שהוא בו-זמנית בעל ואל, כציווי של עיסוק בתורה: "עַל-פֶּה אֲנִי לוֹמֶדֶת טְעָמִים שֶׁבְּךָ" (פתיחת שיר ג'). 
זכתה בפרס הרי הרשון (2001), בפרס אקו"ם (2004), בפרס שרת החינוך למשוררים בראשית דרכם (2004) על ספרה גלותהלויתן ובפרס היצירה לסופרים עבריים על שם לוי אשכול (2012). 
References: 
בן, מנחם. "הר-שפי כפריקית של אלוהים". מעריב ספרות. 29.7.2005. 29; שור, אלירז. מכורה ערומה שלי: מיניות זהות ואדמה בשירת 'משיב הרוח'. חיבור לשם קבלת תואר מוסמך. באר שבע: אוניברסיטת בן-גוריון. 2012;
Jacobson, David Cortell. Beyond political messianism: The Poetry of Second generation religious Zionist settlers. Brighton, Mass: Academic Studies Press. 2011. 
