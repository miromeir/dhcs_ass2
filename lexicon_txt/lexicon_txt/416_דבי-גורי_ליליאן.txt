Name: דבי-גורי, ליליאן
Birth Year: 1945
Birth Place: בגדאד
Occupation: משוררת וחוקרת ספרות
Entry writer: רותם רז
Entry Value: 
נולדה בבגדאד. עלתה לארץ ב-1951 וגדלה בפתח תקווה. למדה במחלקה לספרות עברית ולספרות עולם באוניברסיטת בר-אילן. בעלת תואר דוקטור מאוניברסיטה זו, ומכהנת בה כמרצה במחלקה לספרות עברית ולספרות עם ישראל. חוקרת את יצירתו של אורי צבי גרינברג. במסגרת מחקרה בחנה בין השאר את שירת האהבה של אורי צבי גרינברג, את האלמנטים המיסטיים המופיעים ביצירתו ואת מושג הגאולה העולה ממנה. נוסף על כך היתה בין עורכי הספר המתכונת והדמות: מחקרים ועיונים בשירת אורי צבי גרינברג, שבו מופיע מאמרה העוסק במושג "אמצע". 
פירסמה שירים בכתבי עת שונים לספרות. ספר שיריה הראשון, שירים, ראה אור ב-1993 בהוצאת עקד. ספרה השני,על נהרות ועל ימים, ראה אור ב-2007. בשירי ספר זה משקיפה המשוררת שבגרה על חייה במבט מפוכח, והמסע בין חטיבותיו השונות של הספר הופך למסע בין תחנות חייה. נימת השירים בקובץ מרוחקת ומהורהרת וסגנונם לירי, פשוט וצלול. שירי חטיבת הילדות מייצרים הבחנה בין זיכרונות הילדות מבגדאד לבין אלה מהארץ. מהראשונים עולה תחושה של חיבור בלתי אמצעי של ילדה לטבע, והם מציירים עולם של גבולות נזילים בין מציאות לאגדה. לעומת זאת, עם המעבר לישראל עולה תחושת חֶסֶר. תיאורי המים המחיים והצורות העגולות והזורמות שמאפיינים את "נהרות בבל", מפנים את מקומם לתיאורים של העיר תל אביב היבשה, צרובת המלח ונטולת הקסם. חטיבה נוספת בספר עוסקת באובדן הנעורים והיופי ובקמילתו של הגוף הנשי: "נִשֵּׂאתעַלרַגְלַי/ נָשִׁיּוּתִיכִּמְלֹאמֻטַּתכְּנָפַי/ גּוּפִיפֶּתַעמִתְקַרְטֵעַ/ מִמַּטָּסיֹרַטְתִּי/ נוֹחֶתֶתעַלגַּבִּיכְּצִפּוֹר/ רַגְלַיכְּבוּיוֹת/ כְּנָפַיבְּמַגַּעהֶעָפָר/ נְבוֹכוֹת" (ללא כותרת).
References: 
דליס. "דפדוף: ליליאן דבי-גורי – שירים". פסיפס 22. 1993. 38-37; שאול (בן-צבי), רבקה. "על נהרות ועל ימים". מאזניים פ"ב (6-5). ינואר-פברואר 2009. 79-78. 
