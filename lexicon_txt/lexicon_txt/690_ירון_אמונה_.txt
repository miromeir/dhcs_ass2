Name: ירון, אמונה 
Birth Year:  (1921
Birth Place: -1921 בקניגסברג שבפרוסיה
Occupation: סופרת ועורכת
Entry writer: אבנר הולצמן
Entry Value: 
נולדה ב-1921 בקניגסברג שבפרוסיה המזרחית לאביה ש"י עגנון ולאמה אסתר לבית מרכס. ב-1924, אחרי שנשרף ביתם בעיירה באד הומבורג, יצא עגנון לארץ ישראל, והיא עם אמה ואחיה הצטרפו אליו אחרי שנה. המשפחה השתקעה בירושלים, ובה חיה אמונה ירון מאז ועד היום. למדה בבית המדרש למורות של "המזרחי", ובשנות הארבעים עבדה כמורה בבתי ספר יסודיים בצפת, בפתח תקווה ובירושלים. מ-1965 פירסמה סיפורים אחדים באמות, בהארץובמאזנייםוזכתה לעידודו של אביה, אך חדלה מכתיבתם עם מותו ב-1970 כדי להתמסר לטיפול בעיזבונו. בשיתוף עם בעלה, חיים ירון, שקדה על הוצאת חיבוריו של עגנון שנותרו בכתובים, ומ-1971 עד 2002 הופיעו בעריכתה חמישה-עשר כרכים של כתבים ומכתבים. אלה נוספו על שמונת כרכי המהדורה הקנונית של כתביו ושינו לחלוטין את הנוף המוכר של יצירתו. הכרכים שפירסמה כוללים רומנים (שירה, בחנותו של מר לובלין), קובצי סיפורים (לפנים מן החומה, תכריך של סיפורים, פתחי דברים, קורות בתינו), אנתולוגיות (ספר סופר וסיפור, סיפורי הבעש"ט, אתם ראיתם), קבצים של חילופי מכתבים (אסתרליין יקירתי, ש"י עגנון – ש"ז שוקן: חילופי אגרות, מסוד חכמים), קובץ נאומים והרצאות (מעצמי אל עצמי), קובץ חרוזים מאוירים על אותיות האלף-בית (ספר האותיות) וספר זיכרון לעיר בוצ'אץ' (עיר ומלואה). כמו כן נמנתה עם עורכי קובץ עגנון (א'-ב', 1994; 2000), מאסף של מחקרים ותעודות על הסופר ויצירתו. 
ב-2005 פירסמה ספר זיכרונות בשם פרקים מחיי על חייה בקרב משפחתה ועל עבודתה לצדו של אביה ובעקבותיו, ובו נאספו גם סיפוריה.
References: 
ירון, אמונה. פרקים מחיי. ירושלים ותל אביב: שוקן. 2005; לאור, דן. חיי עגנון. ירושלים ותל אביב: שוקן. 1998.
