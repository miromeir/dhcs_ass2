Name: פישלוב, דוד
Birth Year: 1954
Birth Place: רמת גן
Occupation: חוקר ספרות
Entry writer: אבנר הולצמן
Entry Value: 
נולד ברמת גן. למד בבית הספר התיכון "בליך" והיה חניך ומדריך בתנועת "השומר הצעיר". במסגרת התנועה הצטרף לגרעין נח"ל שהתיישב בקיבוץ מגן בנגב. למד לתואר הראשון והשני בספרות כללית באוניברסיטת תל אביב (1978, 1981), ועשה את התואר השלישי באוניברסיטת ברקלי (1986). עבודת הדוקטור שלו, שעסקה בתיאוריה של ז'אנרים ספרותיים, פורסמה כספר באנגלית (1993 Metaphors of Genre,). מ-1994 נמנה עם סגל החוג לספרות כללית והשוואתית באוניברסיטה העברית בירושלים (כיום בדרגת פרופסור-חבר), ומ-1999 עד 2001 כיהן כראש החוג. במהלך השנים שהה כפרופסור-אורח באוניברסיטאות ברקלי, שיקגו וקולומביה.
בספרו כמטר שמיים: עיונים בדימוי הפואטי(1996) התחקה אחר סוד קסמם של דימויים מוצלחים בשירה. הספר מציע דיון תיאורטי בתכונות הדימוי וקשריו עם תופעות גובלות כמו מטפורה וסמל, וכן דיונים מדגימים בדימויים מן השירה העברית (שיר השירים, שמואל הנגיד, יעקב שטיינברג, לאה גולדברג ויהודה עמיחי), משירת יידיש ומן השירה האירופית. בספרו מחלפות שמשון (2000), שזכה בפרס בהט מטעם אוניברסיטת חיפה, עקב אחרי גלגולי דמותו של שמשון הגיבור מן התנ"ך אל ספרות העולם והספרות העברית, וכן אחר ייצוגיו בציור, באופרה, במוזיקה ובקולנוע. הספר מראה את הפנים השונות בדמותו של שמשון שהציתו את דמיונם של סופרים ואמנים (לוחם החירות, אוהב הנשים, נזיר האלוהים), ומפליג אל הבחנות עקרוניות בדבר גלגוליה של דמות מקראית או מיתולוגית בתרבות. ספרו Dialogues with/and Great Books(2010) בוחן את דרכי התגבשותו של קאנון ספרותי ומציע להבין את מעמדן המיוחס של יצירות מופת בספרות המערב כתולדה של היקף ההדהודים והדיאלוגים הפנימיים שהן מעוררות בערוציה השונים של התרבות.
במאמריו המחקריים עסק פישלוב בסוגיות כלליות שונות בתורת השירה ובתולדות השירה הישראלית, וכן ביצירותיהם של ביאליק, עגנון, לאה גולדברג, יהודה עמיחי, יצחק בן נר ואחרים. מ-1977 ואילך פירסם עשרות רשימות ביקורת במוספי הספרות של העיתונות היומית (דבר, הארץ וידיעות אחרונות) וכן בכתב העת סימן קריאה. מלבד זאת הרבה לכתוב ולפרסם על יצירות מופת בספרות אירופה לתקופותיה, ועסק בהיבטים תיאורטיים שונים הכרוכים בדרכי המבע הבין-טקסטואליות, כגון הפרודיה והסאטירה.
References: 
אמית, יאירה. "מגבלות הבין-תחומיות: ביקורת על ספרו של דוד פישלוב 'מחלפות שמשון: גלגולי דמותו של שמשון המקראי'". הארץ ספרים. 12.7.2000. 12. 
