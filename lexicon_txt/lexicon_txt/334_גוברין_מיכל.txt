Name: גוברין, מיכל
Birth Year: 1950
Birth Place: תלאביב
Occupation: סופרת, משוררת ומסאית
Entry writer: גדעון טיקוצקי
Entry Value: 
נולדה בתלאביב. למדה בתיכון "עירוני ה'". בוגרת החוגים לספרות השוואתית ולאמנות התיאטרון באוניברסיטת תל אביב ובעלת תואר דוקטור מאוניברסיטת פריז (1976). עבודת הדוקטור שכתבה עוסקת בתיאטרון קודש בן זמננו ומתרכזת בהיבטים התיאטרליים של הטקס החסידי.
לימדה באוניברסיטת תלאביב ובאוניברסיטה העברית בירושלים. מלמדת בימוי בבית הספר לתיאטרון חזותי בירושלים ועומדת בראש המחלקה לתיאטרון במכללת "אמונה" בעיר.
פירסמה עד כה תשעה ספרים: אותה שעה (שירים,ספרית פועלים, 1981); לאחוז בשמש (סיפורים ואגדות, 1984); סדר הלילה הזה(עם אורנה מילוא ודורון ליבנה, 1989) – מעין "פסיכואנליזה תרבותית" להגדה של פסח ומנהגי החג;גופי מילים (שירים, 1991); השם (רומן, 1995); מעשה הים, כרוניקת פירוש (עם תחריטים של ליליאן קלאפיש, 1998, 2000); BodyofPrayer(עם ז'אק דרידה ודויד שפירו, בית הספר לארכיטקטורה "קופר יוניון" בניו יורק, 2001); הבזקים (רומן, 2002); אמרה ירושלים, מזמורים ושירים (עם רישומים של אורנה מילוא,2009). שיריה, סיפוריה ומסותיה התפרסמו באנתולוגיות ובכתבי עת בארץ ובעולם ותורגמו לשפות רבות. השם, הבזקים ולאחוז בשמש תורגמו לאנגלית, הבזקים תורגם גם לצרפתית.
לצד אלהיצרה תיאטרון ניסיוני יהודי, וביימה בכל התיאטרונים המובילים בארץ, בין השאר את בדמי ימיה לעגנון ("החאן", 1977) ומֶרסְיֶה וקַאמְיֶה (עיבודה לרומן של בקט, "החאן", 1979). עיבדהלבמה, בין השאר, את גוג ומגוג עלפי בובר (1994), ואף תירגמה מחזות אחדים: הפרסים מאת אייסכילוס (1970); אופני הנידון מאת פרננדו אראבל (1972); המהגרים מאת סלבומיר מרוז'ק (1978);בית המלאכה מאת ז'אן-קלוד גרנברג (1982).
את יצירתה מזין המתח בין המורשת היהודית (בייחוד הקבלה והחסידות, ולצדן המורשת היהודית בת המאה העשרים – בעיקר זיכרון השואה) לבין ההוויה הפוסט-מודרנית. מתח זה בא לידי ביטוי בתנועה שמתרחשת ביצירתה בין "המקום הקטן" (המיידי והיומיומי) לבין "המקום הגדול" (המקום שהוא רעיון וסמל). במובן נוסף, זו תנועה בין "המקום הקטן" – הארץ, לבין "המקום הגדול" – חוץ לארץ.
הניגוד שבין הצורה והתוכן המסורתיים לבין עיבודם החדשני-אוונגרדי הוא נקודה ארכימדית ביצירתה, ואליה נלוות שתי נקודות נוספות: האחת היא החשיבה המטא-לשונית, המתבטאת אצלה בעיקר בהעמדת המילה והשפה במבחן מתמיד (לתפישה זו שורש משולש – בקבלה, בסוריאליזם ובהגות הפוסט-מודרנית). הנקודה הנוספת היא המבט הדרמטי-קולנועי, המעצב את תמונת העולם ואת העיבוד האמנותי, בעיקר בפרוזה של היוצרת. כל אלה יוצרים בכתיבתה פוליפוניות עשירה וטשטוש גבולות בין ז'אנרים, בין המקור לבין ציטוטו או עיבודו, בין הטקסט הקנוני-הגמוני לבין כתיבת נשים וארוטיקה, בין המילה לבין הצליל והרישום.
זכתה בפרס מאיר מרגלית (1977) על בימוי המהגרים בתיאטרון "החאן".מפרסיה הספרותיים: פרס קרן יהושע רבינוביץ (1988), פרס קוגל של עיריית חולון (1987), פרס היצירה על שם ראש הממשלה לוי אשכול (1999-1998), פרס קורֶט לספר היהודי בארצות הברית (1999) ופרס אקו"ם להישג הספרותי של שנת 2003 על הבזקים. 
References: 
קרן,ניצה. החותם הנשי: פואטיקה נשית – מאפייניה וגילומיה בכתיבת סופרות ישראליות בנותימינו.חיבור לשם קבלת תואר דוקטור. רמתגן: אוניברסיטת בר-אילן. 2004; שפירא, אברהם. "לשרות עם 'אותיות העולם': בשולי מדרש מעשה הים למיכל גוברין".עתון 77 26. יולי 2002. 29-27; 
Rimmon-Kenan, Shlomith. "Place, Space, and Michal Govrin’s Snapshots".Narrative 17:2. May 2009. 220-234.
