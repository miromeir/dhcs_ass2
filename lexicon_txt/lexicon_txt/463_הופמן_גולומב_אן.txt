Name: הופמן גולומב, אן
Birth Year: 1946
Birth Place: 
Occupation: חוקרת ספרות
Entry writer: אמיר בנבג'י
Entry Value: 
פרופסור לספרות אנגלית והשוואתית באוניברסיטת פורדהם בניו יורק, חוקרת במכון להיסטוריה של הפסיכיאטריה ב-Weil Cornel Medical College בניו יורק, ובמכון להכשרה ומחקר פסיכואנליטי באוניברסיטת קולומביה. למדה באוניברסיטאות קורנל וקולומביה וסיימה את לימודי הדוקטורט בקולומביה ב-1977. מלמדת באוניברסיטת פורדהם החל מ-1979. 
מחקריה עוסקים בספרות עברית וספרות יהודית ומדגישים היבטים פסיכואנליטיים, ולאחרונה גם היבטים פוליטיים ומגדריים של ייצוגי הגוף בסיפורת העברית ובסיפורת האירופית. בהקשר זה הקדישה לאחרונה מאמר רחב יריעה לקריאה בספרו של דויד גרוסמן, אישה בורחת מבשורה(2012Narrative,). במאמר זה היא טוענת כי גרוסמן מאפשר לגיבוריו לבחון את עברם, תוך עקיפה של נרטיבים רשמיים (סיפור החיים הדטרמיניסטי, או ההיסטוריה הפוליטית הרשמית), ותוך התרכזות בחוויות הילדות ובחוויות הגוף. לדעתה הוא מציב את חוויית הגוף וחוויית הילדות לצד אירועים פוליטיים והיסטוריים כמו מלחמת ששת הימים או מלחמת לבנון השנייה. מערך בלתי היררכי זה של הפרטי והציבורי מבליט את כוחן של ההקבלות העמוקות הצומחות מן הסיפורת של גרוסמן, בין ייצוגו של הגוף לבין ייצוגן של המדינה והאדמה. היא מנתחת את ייצוגן של המדינה והאדמה במונחים פסיכואנליטיים, ומראה כי הרומן מציג אותן כמהויות קרועות, הנתונות בתוך קונפליקט מתמיד. הגוף האנושי מתואר בסיפורת של גרוסמן כישות שסבלה אירועים של פלישה. לטענתה, הקריאה הפסיכואנליטית של חוויות אלה נועדה לחלץ מתוך הטקסט סיפור מובן ולכיד של העבר, אך גם להאיר אותן כביטוי מאוחר, או עכבה, של חוויה טראומטית.
עסקה גם במחקר היבטים פסיכואנליטיים ומגדריים בסיפורת של א"ב יהושע, יעקב שבתאי וש"י עגנון, שלו הקדישה מאמרים רבים ובו עסקה בספרהBetween Exile and Return: S.Y. Agnon and the Drama of Writing(1991). בספר זה, המאגד תיאוריה ספרותית עם פסיכואנליזה, היא בוחנת את הרגעים שבהם עגנון עוסק בשאלת הכתיבה הספרותית ובשאלת היחס של הכותב המודרני אל הטקסטים העתיקים והמקודשים של היהדות. לטענתה, הבלטת נושא הכתיבה בסיפורת של עגנון מהווה סממן חשוב ועקרוני של אחת התמות המרכזיות והמפורסמות ביצירתו, והיא העימות שלו כמספר בין שני צדדים סותרים של ישותו הספרותית: מצד אחד, השתייכות למסורת ארוכה של כתיבה יהודית מסורתית, ומצד שני היותו נטוע בתרבות הספרותית המודרנית. הקונפליקט של האדם המודרני אל מול הטקסטים המקודשים (למשל בסיפור "אגדת הסופר") אופיין על ידה, באמצעות כלים פסיכואנליטיים, כעימות אדיפלי של הטקסט המודרני עם סמכותם של המקורות היהודיים.  
References: 
Mintz, Alan. "Between Exile and Return: S. Y. Agnon and the Drama of Writing by Anne Golomb Hoffman (book review)". The Jewish Quarterly Review New Series, Vol. 86, No. 1/2. Jul.-Oct. 1995. 239-240. 
