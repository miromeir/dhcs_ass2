Name: אבנרי (קולר), שרגא
Birth Year: 1913
Death Year: 1982
Birth Place: בוצ'אץ', גליציה
Occupation: מבקר ספרות
Entry writer: אבנר הולצמן
Entry Value: 
נולד בבוצ'אץ', גליציה. סיים בית מדרש עברי למורים בלבוב ועסק בהוראה. עלה ארצה ב-1937 ולמד באוניברסיטה העברית בירושלים (1939-1937). התיישב בחיפה, ובה ניהל בית ספר למסחר. המציא שיטה לקצרנות עברית ופירסם ספר לימוד בנושא זה, שיצא במהדורות אחדות. 
מ-1938 פירסם שירים בעיתונות הארץ-ישראלית (דבר, ספרות צעירה ועוד) בשמו הקודם, שרגא קולר, אולם עם השנים התרכז בביקורת שירה. משנות החמישים ואילך פירסם בקביעות מסות ביקורת על משוררים עבריים בעיתונות היומית (הארץ, דבר, למרחב, על המשמר) ובכתבי העת לספרות (בעיקר מאזניים וכרמלית). רוב מסותיו חותרות לשרטט דיוקן עקרוני של המשורר, תוך התחקות אחר צירופי הלשון האופייניים לו ופענוח עולם הסמלים הייחודי העולה מיצירתו. בכתיבתו ניכרת התעניינות מיוחדת במשוררים המגלמים ביצירתם חזון לאומי ואוניברסלי גדול, הנוטים אל ההגות המטפיזית או אל מעמקים סימבוליסטיים בלתי נדלים, מצטיינים בליטוש צורני ושואבים את השראתם מתשתיות מיתיות עמוקות ומסתוריות. לפיכך היו קרובים ללבו משוררים כשאול טשרניחובסקי, אורי צבי גרינברג, שמעון הלקין, אברהם רגלסון, יונתן רטוש, וראש וראשון לכולם ש' שלום. מנגד ניכרת בכתיבתו זרות-מה כלפי משוררים הנוטים אל הבעה מינימליסטית אירונית, מבטאים תחושות של קדרות ושיממון או מתרכזים בחוויות חולין פרטיות,  כגון דוד פוגל, אברהם חלפי ויהודה עמיחי.
מבחר ממסותיו כונס בספריו 12 משוררים (1969) ושלושה שערים (1978). אחרי מותו כונסו מסותיו על ש' שלום בספרו שירת ש. שלום (1984). קרבתו המיוחדת לשירת ש' שלום הניבה גם את שני קובצי המאמרים שליקט וערך: ש' שלום – הדים, תגובות ומאמרים על שירתו (1973) וש' שלום – מבחר מאמרי ביקורת על יצירתו (1981).
References: 
פניאל, נח. "שלושה שערים לשירה". מאזניים מ"ז (6). נובמבר 1978. 432-431; שלומי, ס"י. "ילקוט ביקורת על יצירת
ש. שלום". מאזניים נ"ב (6-5). אפריל-מאי 1981. 441-443.
