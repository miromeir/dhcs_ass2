Name: מעוז, דריה
Birth Year: 1969
Birth Place: גדלה בירושלים
Occupation: סופרת
Entry writer: רותם רז
Entry Value: 
נולדה וגדלה בירושלים. בעלת תואר ראשון במשפטים מטעם האוניברסיטה העברית בירושלים, וכן תואר שני ותואר דוקטור בסוציולוגיה ואנתרופולוגיה מאוניברסיטה זו. במסגרת עבודת הדוקטור שלה חקרה את תופעת התרמילאים הישראלים בהודו. מכהנת כראש חוג וכמרצה בכירה במרכז ללימודים אקדמיים באור יהודה ובמכללת "הדסה". 
ספרה הראשון, ואיה קון דיוס, ראה אור ב-2000 (ידיעות אחרונות). הרומן מגולל את הרפתקאותיו האמיתיות של יצחק שושני-מריות, שיצא לחפש צעיר ישראלי שעקבותיו נעלמו בקולומביה. 
ספרה השני, הודו תאהב אותי (2002), הוא רומן בדיוני המבוסס על מחקריה. הרומן מגולל שלושה סיפורי מסע של ישראלים בהודו – מרחב שאליו מושלכות פנטזיות על רוחניות ועל אקזוטיקה, ושמייצג את האנטיתזה המוחלטת למציאות הישראלית. גיבורי הרומן מגיעים להודו, איש איש מסיבותיו, בחיפוש אחר גאולה, וסיפוריהם, המצטלבים זה בזה, מנסחים את הנרטיב של החוויה הישראלית בה.
את ספרה השלישי, זוגיות: מדריך למשתמש (2010), כתבה בשיתוף עם דבש ניב, והוא מציע דרכים לשיפור הזוגיות. ספרה הרביעי, בית היולדות(2011), הוא רומן המצייר חזון דיסטופי. זהו סיפורן של נשים הנשלחות לאחר לידתן למרכז סודי שמטרתו לאלף אותן להיות אימהות מושלמות ולגדל ילדים מושלמים – דור העתיד של מנהיגי ישראל. שירה סתיו (2011) טוענת כי מעוז מבקשת לעשות דה-מיסטיפיקציה של חוויית האימהות ולמתוח ביקורת על הכוחות החברתיים המנכסים את רחמן של אזרחיות ישראל לצרכים לאומיים ודמוגרפיים.     
References: 
הרצוג, עמרי. "המסע להודו בספרות העברית". עתון 77 321-320. 2007. 19-18; סתיו, שירה. "זהירות ילדים בדרך". הארץ ספרים. 21.12.2011. 6; פרצ'ק, רוני. "מסע לשינוי". ידיעות אחרונות תרבות, ספרות, אמנות. 12.5.2000. 28.
