Name: גברון, אסף
Birth Year:     (1968
Birth Place: ערד ב-1968 למשפחה
Occupation: סופר ועיתונאי
Entry writer: אמנון ז'קונט ויגאל שוורץ
Entry Value: 
נולד בערד ב-1968 למשפחה שעלתה מאנגליה. כשהיה בן ארבע עברה משפחתו למוצא עילית, שם עברו עליו ילדותו ונעוריו. בצבא שירת ביחידה קרבית, ולאחר שחרורו, ב-1990, למדתקשורת לתואר ראשון בגולדסמית-קולג', אוניברסיטת לונדון. ב-1995 שב ארצה, וב-1997 נסע שוב, הפעם לקנדה – שם למד ניו-מדיה. ב-1998 חזר להתגורר בתל אביב. ב-2000 החל לעבוד בחברת הייטק, וב-2002 יצא לאנגליה, לעבוד במשרדי החברה שם. ב-2007 חזר לתל אביב. במשך כל אותן השנים היה חבר בהרכב מוזיקלי שנקרא "הפה והטלפיים" והניב ארבעה אלבומים. בשנים 2000-1990 כתב לשורה של עיתונים ומגזינים בארץ וערך מדורים בנושאים שונים. 
ספרו הראשון,אייס, ראה אור ב-1997 (גוונים). זהו סיפור מסע המונע מאהבה הרסנית ומתרחש במקומות שונים בעולם ובתקופות זמן שונות בשנים 1970-2031. הספר זכה במקום הראשון בתחרות סיפורי מדע בדיוני, אך המחבר העיד בתקשורת שאין מדובר במדע בדיוני אלא ברומן רומנטי דקדנטי, שמתמודד עם בגידה של אישה אהובה.
ב-2000 יצא לאור ספרו מין בבית העלמין, קובץ סיפורים העוסק בישראלים בשנות העשרים והשלושים לחייהם, ובמאפייניו של דור זה השטוף במין, סמים ואלכוהול וסובל מתלישות. עלילות הסיפורים נעים על קו התפר בין מציאות להזיה בפואטיקה המתכתבת עם סיפורי מסע גבריים "רזים" מזה, ועם סרטים מצוירים גדושי אלימות מיופה מזה. מובינג (2003) מגולל את סיפורם של ישראלים החיים בניו יורק ועובדים בחברת הובלות במטרה לצבור כסף, בלי לברור באמצעים. לצורך כתיבת הספר עבד גברון תקופת-מה בהובלות בארצות הברית. 
ספרו תנין פיגוע (2006) עוסק בשני בני אדם ההופכים בעל כורחם לגיבורים במחזה הרואי-גרוטסקי. לכאורה הם אויבים הנעים זה לקראת זה עד למפגש הבלתי-נמנע, אבל בדרכם לעימות שנכפה עליהם נוצרים גם רגעים של אחווה. בתוך כך, הספר משקף את רוחה של ישראל בתחילת המאה העשרים ואחת, הרוויה רוח פטריוטית בצד סגידה לממון ולתהילה. הספר זכה להצלחה באירופה. 
ב-2008 יצא לאור ספרו הידרומניה, המתרחש בישראל של העתיד הקרוב, השוכנת על אדמה צמאה וחרוכה. הספר הוא רומן מתח עתידני המכיל גם סאטירה חברתית, סביבתית ופוליטית. מעבר לתיאור של חברה טכנוקרטית וטוטליטרית, יש בו גם דיון בשאלת המחסור במים ובמאבקי הכוחות המופעלים כדי להשיגם. גם ספר זה תורגם לשפות אחדות.
תירגם ספרים רבים לעברית, וב-1999 ערך את קובץ הסיפורים החשוב אוטוטו. סיפורו "מול המים 2031" זכה בפרס ראשון בתחרות סיפורי מדע בדיוני של ידיעות אחרונות. סיפוריו האחרים, חלקם הומחזו ואחדים עובדו לסרטי קולנוע. הגבעה, רומן פרי עטו המתאר שנה בחייהם של מתנחלים במאחז הלא-חוקי "מעלה חרמש ג'", ראה אור ב-2013. 
ייחודו ביכולת המרשימה לארוג סיפור המבוסס על עלילה "מסורתית", כמו-ריאליסטית, כזו שיש לה התחלה, אמצע וסוף, והיא מניעה את הקורא במערכים משוכללים היוצרים מתח וסקרנות, בתוך מרחב בדיוני מפורק ומרוסק, שהוא תוצר של חרדות וסיוטים חברתיים ונפשיים קיומיים.    
References: 
אוריין, יהודית. "רומן מחבלים". עתון 77 309-310. אפריל-מאי 2006. 7-6; גלסנר, אריק."מהות התקופה, בפשטות". מעריבלשבת. 19.5.2006. 28; מלכה, ענבל. "עד הטיפה האחרונה".הארץ ספרים.12.11.2008. 8. 
