Name: עבר הדני (אהרן פלדמן)
Birth Year: 1899
Death Year: 1972
Birth Place: אחוזה כפרית ליד
Occupation: סופר
Entry writer: אבנר הולצמן
Entry Value: 
נולד באחוזה כפרית ליד פינסק. ב-1905 עברה המשפחה לפינסק עצמה, ושם קיבל את ראשית חינוכו. מילדותו השתתף בפעילות עברית וציונית, וב-1913 נשלח ללמוד בגימנסיה "הרצליה" בתל אביב. בשנות מלחמת העולם הראשונה נדד עם הגימנסיה במושבות השומרון והגליל, וב-1917 התנדב לגדוד העברי. אחרי תום המלחמה היה שומר ופועל ביישובי הגליל העליון מחניים וכפר גלעדי. מ-1924 עד 1926 למד חקלאות בהולנד, ובשובו הועסק מטעם "תנובה" כמדריך חליבה ולשיפור תוצרת החלב ביישובי עמק יזרעאל. ב-1930 התיישב בתל אביב ומאז התרכז בכתיבה, הן בתחומו המקצועי כעורך פרסומים בנושאי חקלאות, והן בספרות יפה ובספרות תיעודית מתולדות היישוב ומחיי הארץ. בשנות מלחמת העולם השנייה היה פעיל בעידוד ההתנדבות לצבא הבריטי, ואחריה יצא בשליחות חינוכית אל מחנות העקורים באירופה. לאחר הקמת המדינה השתלב במשרד החקלאות. 
כתיבתו הספרותית צמחה באופן טבעי מאמונתו הציונית ומניסיונות חייו המעשיים בארץ כשומר וכפועל, כמתיישב וכמומחה חקלאי. הוא ראה את עיקר תפקידו כסופר בליווי העלילה הציונית ובקידוש ערכי ההתיישבות והחקלאות מתוך הזדהות נפעמת עם העושים והמעשים. מבחינה זו, ציין גרשון שקד (1983), על אף הערך האמנותי המוגבל של כתיבתו, "עבר הדני הוא, אולי, היוצר המובהק ביותר של התקופה". ספרו הראשון, צריף העץ (1930), נחשב כרומן העברי הראשון מחיי הקיבוץ. הוא מבוסס על דמויות ופרשיות חיים אותנטיות מכפר גלעדי, אך מאדיר אותן לכדי סמל הרואי כללי של מעשה ההתיישבות החלוצי. תכונות מעין אלה מסתמנות ברומן המפעל בערבה (1931) ובטרילוגיה נהלולים (1935), שאף הם מבוססים על חומרים תיעודיים המגויסים לצורכי התכלית האידיאולוגית. נושאים דומים מפרנסים את סיפוריו הקצרים, שמבחר מהם כונס בספרו אשר נשמה באפם (1963). ב-1968 הופיעה מהדורה מקיפה של מבחר כתביו בשבעה כרכים.
אחרי הקמת מדינת ישראל הוסט מרכז הכובד בכתיבתו מן הסיפורת הבדיונית אל התיעוד ההיסטורי. הוא כתב וערך שורת ספרים על תולדותיהם של יישובים בארץ (עפולה, חדרה, מנחמיה, משמר הירדן); ביוגרפיות של אנשי מעשה (אהרן אייזנברג, יצחק ליב גולדברג); פרקים בקורות הצבאיוּת היהודית (החייל העברי בשתי מלחמות העולם, 1947; עם במלחמתו, 1949; מאה שנות שמירה בישראל, 1954); וכן סיפורי עלילה המצטרפים לכעין היסטוריה הרואית של עם ישראל מימי גירוש ספרד עד מלחמת העצמאות (ברוח ובחיל, 1952). 
References: 
בן-אור (אורינובסקי), אהרן. "עבר הדני". תולדות הספרות העברית בדורנו. כרך שני: מספרים, מבקרים ופובליציסטים. תל אביב: יזרעאל. 1965. 208-201; הגורני-גרין, אברהם."עם כתביו של עבר-הדני בכינוסם". מאזניים כ"ח (6-5). 1969. 431-428; ---. סיפורת בתימינו. תל אביב: אור-עם. 1989. 150-145; קריץ, אורי וראובן קריץ. "חיים אידיאלים, ז"א – קשים". סיפורי הקיבוץ א'. תל אביב: ספרי פורה. 1997. 115-104; שקד, גרשון. הסיפורת העברית 1980-1880ב'.ירושלים ותל אביב: כתר והקיבוץ המאוחד. 1983. 290-288; תדהר, דוד. "עבר הדני (אהרן פלדמן)". אנציקלופדיה לחלוצי הישוב ובוניו ג'. 1958. 1397-1395.
