Name: טאוב, אודי (אהוד)
Birth Year:  (1962
Birth Place: בני ברק, בוגר
Occupation: סופר ומאייר
Entry writer: קארין נויבורגר ויגאל שוורץ
Entry Value: 
נולד בבני ברק, בוגר ישיבה של "בני עקיבא" (נחלים), שירת בצבא בחיל האוויר, למד תורה בישיבת אלון מורה ועיצוב גרפי באקדמיה לאמנויות "בצלאל". 
ספריו הראשונים נכתבו על בסיס טקסטים מן המסורת היהודית בליווי איורים פרי עטו: ספר המעשיות המופלאות של רבי נחמן מברסלב, 1988; ובשיתוף עם ירמי טאוב: חד גדיא: הגדה של פסח לילדים; חג מתן תורה; ימי החנוכה – ספרון החנוכה לילדים, 1989. כל אלה ראו אור בהוצאת הלל, בני ברק. בשיתוף עם הרב ישראל אריאל כתב בדרך דומה את המסע המופלא למקדש: הפסח במקדש בימי הלל הזקן (1997). אף ספר זה אויר על ידו ביד אמן ומשולבים בו, בדרך המונטאז', פרטים מתוך יצירות מופת מאמנות העולם. 
השילוב בין טקסטים מן המסורת היהודית ליצירות מהספרות והאמנות המערבית, וסוגיית היחס בין ישראל לעמים, הם מאפיינים בולטים גם בשני ספרי הפרוזה שלו  למבוגרים.  
הראשון בהם, מבוא ליודאיקה,ראה אור ב-1992 בהוצאת מסדה. השני, יודאיקה, המתבסס על הראשון, מרחיב ומעמיק אותו, ראה אור ב-2011. שני הספרים עוסקים בגורלו של הפרט, כאדם וכאמן, ובגורלו של העם היהודי לאור השואה, הקמת המדינה, המודרניזם והפוסט-מודרניזם, ומשמשים בהם בערבוביה דמיון ומציאות, הפיזי והמטפיזי, מוות וחיים. 
הגיבור ביודאיקה הוא הצעיר מבין שלושה אחים. הוא חי וגדל בחנות משפחתית לחפצי יודאיקה. באופן בלתי צפוי ולמורת רוחם של אחיו הבוגרים דווקא הוא יורש את החנות של אביו. כך, בנוסח המזכיר סיפור עממי מעובד (למשל "החתול במגפיים"), מתחיל הרומן. אבל בהמשכו הוא משנה כיוון כמה וכמה פעמים. החנות המשפחתית לחפצי יודאיקה – שמתחת לרצפתה גר שבט של יהודים ננסיים, שהגיבור מתאהב באחת מבנותיו – לובשת בהדרגה מעמד של בית נְכוֹת של אוצרות התרבות היהודית, שעליה מאיימים כוחות אדירים מתוך הקהילה היהודית ומחוצה לה – למשל קפלר, גרמני בן מאות שנים (בן דמותו של המדען מהמאה השבע-עשרה יוהנס קפלר), שתחת ידו החנות משגשגת, שכן הוא חוזר ומשכפל את כל מוצגיה האותנטיים.
יודאיקה הוא רומן יומרני מאוד. משל מורכב, מגוחך והרואי, קומי וטרגי, שגיבורו הוא העם היהודי וגורלו הנפלה. הוא מתכתב עם אורח נטה ללון של עגנון ועם עת הזמיר של חיים באר. זוהי יצירה מונומנטלית, שלא זכתה עד כה לתגובה הציבורית והביקורתית שהיא ראויה לה. 
טאוב כתב עד עתה גם שלושה ספרי פרוזה לבני הנעורים. בכולם מוצגים נער או נערה שנחשפים וחושפים את מורכבות עולמם: בהרמן (1991, איורים: הנה אדלן), ספר שזיכה אותו ב-1992 בפרס זאב לספרות ילדים ונוער, נחשפת המורכבות הזאת במישור הריאליסטי-פסיכולוגי; בהלני (1993) היא נחשפת תוך כדי התייחסות לשאלות במישור הפילוסופי והחברתי; ובאנה דארווין (2007) מתווספים לשני המישורים האלה מישורים פנטסטיים ואמוניים. בנוסף לכל אלה, כתב את המדריך למורה רואים סמלים וסימנים (1995) ואייר ספרי ילדים כגון מפלצולה (2004) וזיו בוא לאמבטיה (2005), שני ספרים פרי עטה של רחלי בהרל.
References: 
באר, חיים."זכרונותיה של תולעת ספרים". דבר השבוע. 24.3.1989.7-6; דנה-פרוכטר, רחל."וירג'יניה וולף, יורם קניוק, דוסטויבסקי ואודי טאוב". דבר השבוע. 31.1.1992.19-18.
