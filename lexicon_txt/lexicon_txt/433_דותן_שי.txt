Name: דותן, שי
Birth Year: 1969
Birth Place: אילת
Occupation: משורר
Entry writer: נוית בראל
Entry Value: 
נולד באילת. עובד ככלכלן בשירות הציבורי וכמנחה סדנאות כתיבה. נמנה עם הקבוצה הספרותית הירושלמית "כתובת", הפועלת ב"מקום לשירה בלב העיר" בשכונת אוהל משה. 
שיריו פורסמו לראשונה בעתון 77 (2001). ספר הביכורים שלו,על קצה המותר (עם עובד, 2005), זכה בפרס שרת החינוך לספר ביכורים. פירסם שירים גם בקובץ של חברי קבוצת "כתובת":  כתובת: שירים וסיפורים (2008). שיריו פורסמו גם בכתבי עת ובמוספי הספרות.
כותב בשני ערוצים בולטים. ערוץ אחד: שירים פוליטיים, המתאפיינים בהבלטת סוגיות אתיות שקשורות לסכסוך הישראלי-פלסטיני. ערוץ שני: שירי אהבה, המבטאים חוויות אינטימיות. 
שירו "רגע אחד"(חלק שלישי מתוך "מחזור פוליטי")מתכתב עם שירו הידוע של נתן זך "רגע אחד שקט בבקשה" (מתוך שירים שונים) ומתאר התמודדות של חייל עם הריגת פלסטיני. במקום לבקש שקט, הדובר בשיר מבקש לצעוק ולספר על העוולה: "רַק רֶגַע אֶחָד. אֲנִי רוֹצֶה/ לִצְעֹק. יָרִיתִי בּוֹ. הוּא הִתְקַדֵּם/ בְּפָנִים חֲשׁוּדִים. מִי יָדַע שֶׁכִּיסָיו/ רֵיקִים, שֶׁתִּיקוֹ מָלֵא בְּגָדִים".
References: 
דותן, שי."למזלי, בשיעורי הספרות ישבתי ליד חלון". הארץ ספרים.9.11.2005. 3; וייכרט, רפי. "כיצד אמצא את היופי הזה". הארץספרים. 21.12.2005. 36.
