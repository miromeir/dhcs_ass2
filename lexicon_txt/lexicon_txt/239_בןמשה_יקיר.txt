Name: בןמשה, יקיר
Birth Year:  (1973
Birth Place: תלאביב וגדל ברמתגן
Occupation: משורר, עורך ומבקר
Entry writer: יובל פז
Entry Value: 
נולד בתלאביב וגדל ברמתגן ובגבעתיים. למד בתיכון "קלעי" בגבעתיים. סיים את לימודיו ב-1991, התגייס לצה"ל ושירת בחיל המודיעין. בעל תואר ראשון בתורת הספרות הכללית ובהיסטוריה של עם ישראל מאוניברסיטת תלאביב. בוגר בית הספר לשירה של "הליקון"(1997), ומ-2005 חבר מערכת כתב העת ועורך בהוצאת הספרים שלו. מ-2000 עורך ערבי הספרות בבית ביאליק, ומ-2004 העורך הספרותי של פרויקט "שירה על הדרך" מטעם עיריית תלאביב. מנחה סדנאות לכתיבת שירה ופרוזה ומפרסם רשימות ביקורת בעיתון הארץ ובמגזין טיים אאוטתל אביב. 
פרסומו הראשון היה השיר "את טוב לבה" (מאזנייםמס' 4, כרך ע', ינואר 1996). ספרו הראשון,בכל בוקר מקריח לפחות אדם בלונדיני אחד (עם עובד, 2003), הוא קובץ שירים שעניינם התבוננות עצמית בנפש המיוסרת ובגוף המתבלה. האני מדומה ל"אֵדִים שֶׁל פַּחַד/ הַנִּפְלָטִים/ מִנְּחִירֵי הַדְּמוּת הַנִּשְׁקֶפֶת בַּמַּרְאָה" ("למראית אין"). המראה משקפת את מעשה הכתיבה, שלמרות התהוותו בדממה, הוא עוכר את שלוות המשורר: "אֵין קוֹל מִלְּבַד הָעֵט הַדּוֹהֵר עַל דַּף הַנְּיָר/ וּבְכָל זֹאת, הָרַעַשׁ כָּאן מַחֲרִישׁ אָזְנַיִם" ("אותיות מרצדות תחת שבלולי הבשר"). לכן מבקש המשורר בשיר הראשון בקובץ "לְהַעֲסִיק אֶת הַשֶּׁקֶט",כדי לא לשמוע את הדממה המציקה לו בשריקתה הטורדנית. בשיר האחרון בקובץ הוא "לוֹגֵם אֶת הַשִּׁירָה", ורק אז, כלומר, כשהיא מתנתקת מכל הפונקציות הפואטיות שלה והופכת למשקה הבסיסי של הנשמה, הוא זוכה לרוות נחת מיצירתו. 
ספר שיריו השני,תנשום עמוק, אתה נרגש(2009), הוא כעין אוטוביוגרפיה לירית של פגישות, פרֵדות ומעשי יומיום, מתוך אינספור התבוננויות בגוף ומתוכו, ברגעיו החשופים ביותר. בולטת פואטיקה ישירה וקונקרטית של וידוי, החושפת אירועים ונקודות מפגש של המשורר עם בנות זוגו על רקע העיר תלאביב, כל זאת בכתיבה הומוריסטית המצטיינת במעוף אסוציאטיבי. גני הזהב של העיר סנקטאפו(2010) היא אגדת ילדים למבוגרים המעוצבת כחלום בפרוזה, בשפה חושנית ומהודרת. רבים משיריו תורגמו לאנגלית, לערבית, לרוסית ולספרדית והופיעו באנתולוגיות שונות. זכה בפרס שר התרבות למשוררים בתחילת דרכם (2003).
References: 
ברקוביץ', אילן. "היכן את מניחה את יופייך כשאת הולכת לישון". הארץ תרבות וספרות. 2.5.2008. 4;סומק, רוני. ״הרווח שבין הפרווה לשועל". עתון 77 277-276.פברואר-מרס 2003. 9. 
