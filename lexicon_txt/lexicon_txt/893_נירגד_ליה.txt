Name: נירגד, ליה
Birth Year: 1962
Birth Place: ישראל
Occupation: סופרת, מתרגמת ועורכת
Entry writer: דנה בן-זקן
Entry Value: 
נולדה בישראל. למדה פילוסופיה באוניברסיטת תלאביב. מעבירה סדנאות בתרגום ובעריכה. החלה את דרכה הספרותית בראשית שנות התשעים של המאה העשרים. 
רומן הביכורים שלה, כמו בג'מייקה (עם עובד, 1991), מגולל סיפור משפחתי המתרחש בתלאביב ופורש את מערכת היחסים הסבוכה בין בני המשפחה. הרומן גוף זר(1993)הוא סיפור המתאר את ניסיונה של אישה צעירה להתחקות אחר סוד הטמון בעברם של הוריה, שבכוחו לספק לה מפתח לחייה הרגשיים בהווה. הנושאים הללו שבו והופיעו גם ברומן שכתבה בשפה האנגלית, As High as the Scooter can fly (2004), המתאר את קורותיה של אישה נשואה ואם המצויה במערכת יחסים נטולת אהבה. בנוסף כתבה ספר ילדים, נשיקה לשפונזה (1991), ופירסמה שירים בבמות מקוונות.             
ספרה התיעודי, חורף בקלנדיה, ראה אור ב-2004 וזכה להערכה רבה. הספר הוא אסופת דיווחים שבועיים שכתבה במסגרת הצטרפותה למשמרות "מחסום watch" במחסום קלנדיה א-ראם בין נובמבר 2003 למרס 2004. הספר מתעד בחדות את המציאות היומיומית במחסום, ומבטא את רגשותיה ביחס אליה. סגנונו ענייני, שקול וחף מקלישאות צדקניות. הוא עובד למחזה והועלה כהצגה: לראשונה עלידי תלמידי בית הספר לאמנויות הבמה במכללת "סמינר הקיבוצים" ובהמשך עלידי התיאטרון הערבי-עברי ביפו.  
תירגמה לעברית עשרות ספרים מספרות העולם. בהם: אל המגדלור (2009) ופלאש (2010) של וירג'יניה וולף;תמונתו של דוריאן גריי (2006) של אוסקר ויילד;פאטי דיפוזיה וטקסטים אחרים (2002) של פדרו אלמודובר;בחזרה אל קולד מאונטיין (1999) של צ'רלס פרייזר;גבר סנטימנטלי (2001) של חוויאר מריאס;עשרה אינדיאנים קטנים: סיפורים (2005) של שרמן אלקסי. תרגומיה מתאפיינים במחויבות לטקסט המקורי, אבל גם בניסיונה להציע קריאה חדשה ורעננה.   
References: 
הרצוג, עמרי. "פארסת המחסום".הארץ תרבות וספרות. 4.6.2004. ה'2; כרמי, נעמה."אישה משוחררת בכלוב הפנטזיה הגברית". מעריב ספרות וספרים.25.10.2002. 26; מלמד, אריאנה."געגועים לקוטג'". חדשות.9.6.1991. 29.
