Name: אברמסון, שלומית
Birth Year: 1955
Birth Place: גדלה בירושלים לאם
Occupation: סופרת
Entry writer: נירית קורמן
Entry Value: 
נולדה וגדלה בירושלים לאם ילידת רודוס ולאב ירושלמי. נשואה לאמן לארי אברמסון. פירסמה עד כה שני רומנים. את ספרה הראשון, מעשה תמר (מודן, 2005), החלה לכתוב כנערה. כשלושים שנה מאוחר יותר עיבדה והרחיבה את הסיפור הקצר ופירסמה אותו כרומן.
מעשה תמר,המבוסס על סיפורה של תמר אשת ער (בראשית ל"ח), משרטט תמונה עשירה של מציאות חברתית בתקופת המקרא. מקומו של אלוהים נפקד מהספר, והאלים הממלאים תפקיד מרכזי בחיי הדמויות הם תמוז ואישתר. עלילת הרומן מציבה פרשנות חדשה למניעיה של תמר, תוך הפיכת הטקסט המקראי התמציתי לדרמה אנושית רבת-דמויות ומעללים.
ספרה השני, מחברת המילים הקשות (2007), נסמך על ילדותה של אברמסון. הרומן משקף את הגעגועים של משפחת האם לרודוס, אך גם את תחושת ההקלה של הבריחה משם לפני מלחמת העולם השנייה. גיבורת הספר היא ילדה שתקנית בשם נעמי, האוספת אל מחברת שנתן לה סבהּ מילים קשות שהיא לא יודעת את פשרן. קטעים מהרומן כתובים מתוך נקודת הראות של נעמי, המספרת בשפתה הילדית והמשובשת על קורות משפחתה. המשפחה עוברת אירועים קשים: מותו של הסב, הידרדרות מצבה הרפואי של הסבתא שהופכת למשותקת, אשפוזו של האב בבית חולים לחולי נפש ועוד. סוף הרומן מביא איתו תיקון וסיכוי לאיחוד התא המשפחתי שהתפרק. 
השועל של יום שני (2011) הוא סיפור המתרחש במשך אחר צהריים אחד בשכונה ירושלמית ערב מלחמת ששת הימים. בשלושת ספריה בולטת היכולת להעמיד סיטואציות אנושיות מורכבות ולעצב אותן מתוך התבוננות דקה ובלשון מדויקת ובהירה. 
References: 
לנדאו, תמר. "בין אנשי ההר". הארץ ספרים. 2005. 10; עפרת, גדעון. "מילים של שתיקה". הארץ ספרים. 2007. 4. 
