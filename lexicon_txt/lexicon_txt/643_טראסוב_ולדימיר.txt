Name: טראסוב, ולדימיר
Birth Year: 1954
Birth Place: מוסקבה
Occupation: משורר בשפה הרוסית
Entry writer: נקודא זינגר
Entry Value: 
נולד במוסקבה. עלה ארצה ב-1974. החל לכתוב בסוף שנות השבעים, ומאז פורסמו יצירותיו בכתבי עת ובאנתולוגיות שונות בישראל וברוסיה. ערך עם סרגיי שרגורודסקי את האסופה סלמנדרה (1987, 1989), ועם ישראל מלר ואיליה זונדלביץ' את כתב העת סְלוֹג (הברה, 1990). 
פירסם עד כה שלושה ספרי שירה: אלף-בית (1988); טרהנובה (1991); סוּמַרִיוּם (1997), וכן פואמה בפרוזה בשם "תפזורת" (2003) – מסה אוטוביוגרפית ארוכה על עולם רוחני נסתר הנגלה לעולה צעיר בחצי האי סיני.  
שירתו עשירה במוטיבים אזוטריים. הוא משלב נימות דידקטיות, ספיריטואליזם ושיח עם משוררים בני תקופות ותרבויות שונות.
כמה משיריו פורסמו בדימוי (בגיליונות 4, 6-5, 1992). אחרים ראו אור באנתולוגיה שיח משוררים (הקיבוץ המאוחד, 1999),והקומפוזיציה"הלילה המאיר של אחשוורוש, היהודי הנודד" הופיעה בנקודתיים (גיליון 6-5, 2004) – כולם בתרגומה של גלי-דנה זינגר. שיר אחד משלו, בתרגומו של רונן סוניס,וקטע הפרוזה "פרגמנטים של הקדשה", בתרגומו של פיודור מקרוב, הופיעו בכתב העת מפתחהלב (2001). 
כתב כמה מאמרי ביקורת חשובים על השירה הרוסית בכלל וזו הנכתבת כיום בישראל בפרט.נחשב למוביל ולאחד ממייסדי הספרות הישראלית בשפה הרוסית. היום הוא רואה עצמו שייך ל"אסכולה הירושלמית", הכוללת משוררים הנמשכים למטפיזיקה של המקום, חרף הקשר ההדוק שלהם עם התרבות הרוסית והעניין המיוחד שהם מגלים בדקויות של השפה וברבדיה השונים.
References: 
זינגר, נקודא. "ארבע הבירות של השירה הרוסית בישראל". נקודתיים 5-6. 2004; ---. "מבט אל השממה".נקודתיים1. 2001. פ"ד-צ'. 
