Name: בירנבאום, הלינה
Birth Year: 1929
Birth Place: וורשה, פולין
Occupation: סופרת ומשוררת
Entry writer: אורי הולנדר
Entry Value: 
נולדה בוורשה, פולין. שנות המלחמה עברו עליה בגטו ורשה,במחנות הריכוז מיידנק ואושוויץ ובצעדת המוות למחנות בגרמניה– ראוונסבריק ונוישטט-גלבה.ב-1947 עלתה לארץ בעלייה בלתי לגאלית ועברה את המסלול של קליטת עלייה; תחילה, במשך שנתיים, התגוררה בקיבוצים שונים. בהמשך, עם בעלה, עברה למושב עובדים ומשם, עם משפחות עולים נוספות, הועברה על ידי הסוכנות למעברת אוהלים בחירייה ובהמשך לשיכון. 
יצירתה מוקדשת לנושא השואה ולקחיה. מ-1963 ועד היום היא מרצה על כך בפני תלמידים ובפני מבוגרים, ומ-1998 גם בפני משלחותנוער בבתי הספר התיכוניים העומדות לנסוע לפולין, וכן בבתי ספר בפולין ובגרמניה. עדויותיה הונצחו בכמה סרטים. הראשון הוא בגלל המלחמה ההיא,שהופק ב-1988 בבימויה של אורנה בן דוד ומספר את סיפורו של הדור השני לשואה. בסרט משתתפים יהודה פוליקר והוריו, והלינה בירנבאום עם בנה יעקב גלעד. בנה גם יצר עם יהודה פוליקר את האלבום אפר ואבק,הנחשב על ידי מבקרי המוזיקה כאלבום מופת, שעוסק במסעה של אמו לביקור במחנות ההשמדה אחרי פתיחת השערים לפולין. בסרט מושמע השיר של ו' שלנגל "התחנה הקטנה טרבלינקה",שאותו תירגמה בירנבאום. 
הסרט השני הוא  שבר ענן (1989), גם הוא בבימויה של אורנה בן דוד, המספר על היחס הקשה כלפי ניצולי השואה שעלו לארץ ב-1947.הסרטהשלישי הוא החיים כתקווה שהוכן ב-1992 בהזמנת הטלוויזיה הפולנית, בבימויו של טדאוש וודזקי.הוא זכה ב-1992 בפרס ראשון לסרטים תיעודיים בתחרות בפולין ומוקרן שם לעתים תכופות. בארץ הוא מוקרן, עם הסרט שבר ענן, במסגרת תוכניות בתי הספר התיכוניים לקראת מסעות התלמידים לפולין.
סרט נוסף, בהפקת "יד ושם", כולל עדויות מצולמות,וחלקים מתוכו מוקרנים במסגרת פרויקט של תוכנית ניידת, ובו חיילות מסיירות בחטיבות הביניים ומציגות אותו לתלמידים. אחרי ההקרנה מתנהל דיון על תוכנו והשלכותיו.השתתפה גם בפרויקט של סטיבן ספילברג בסרט עדות בפולנית. 
מספריה: פרוזה:החיים כתקווה (1967) בפולנית, ב-1983 בעברית, ואחר כך גם באנגלית, בגרמנית, ביפנית ובצרפתית; חזרה לארץ האבות(1991) בפולנית, הספר מספר את סיפור עלייתה וקליטתה בארץ של המחברת; קריאה לזיכרון(1999), הספר כולל עשרים ושניים סיפורי שואה של חבריה של המחברת, שאותם כתבה במקור בעברית ותירגמה לפולנית. שירה: ניגון פנימי(1985), השירים נכתבו במקור בעברית ותורגמו לפולנית על ידי המחברת; שירי הלינה בירנבאום(1987) בפולנית; שירים לפני ומתוך המבול(1990) בעברית, כולל שירים של המחברת שנכתבו במקור בעברית או תורגמו מפולנית על ידה, וכן תרגומים שלה לשירי משוררים אחרים שנכתבו בפולנית בזמן השואה.ב-2010 יצא ספרה חיי התחילו מהסוף בפולנית, וב-2011 יצאה לאור באנגלית אנתולוגיה הכוללת עשרה שירים פרי עטה בשם שירי אושוויץ.
היא חברה באגודות הסופרים והאמנים ובהתאחדות סופרים כותבי פולנית בישראל, והחל מ-1990 באקו"ם. מ-1998 גם באגודת סופרים פולנים בפולין. נבחרה כ"איש הפיוס" ל-2001 מטעם המועצה הפולנית של יהודים ונוצרים והוענקו לה אותות כבוד, בהם: אות תקומת פולין מידי נשיאפולין (1999) ואות אושוויץ מידי ראש ממשלת פולין (1996). 
References: 
