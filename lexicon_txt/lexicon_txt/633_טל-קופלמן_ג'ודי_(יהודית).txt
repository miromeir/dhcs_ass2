Name: טל-קופלמן, ג'ודי (יהודית)
Birth Year: 1965
Birth Place: ירושלים
Occupation: סופרת
Entry writer: מוריה דיין
Entry Value: 
נולדה בירושלים. בעקבות עבודתו של אביה, ההיסטוריון אוריאל טל, נדדה המשפחה בישראל, בארצות הברית ובאנגליה, וטל-קופלמן למדה במגוון בתי ספר, חילוניים, אורתודוקסיים וקונסרבטיביים. התגייסה כבת גרעין לקיבוץ לוטן בערבה. לימודיה האקדמיים כוללים תואר ראשון בפסיכולוגיה ובאמנות מאוניברסיטת חיפה, עיצוב גרפי ב"בצלאל", ותואר שני בספרות עברית מטעם אוניברסיטת בן-גוריון. עבדה כמורה ליוגה והיתה בעלת סטודיו עצמאי מצליח לגרפיקה. 
ספרה הראשון, המגירה השלישית של סבא(ידיעות אחרונות, 2002), הוא ספר ילדים העוסק בהעברת מורשת השואה לילדים קטנים. על המגירה השלישית של סבא זכתה טל-קופלמן בציון לשבח במסגרת פרס זאב לשנת 2002. בנימוקי השופטים (יחיעם פדן, יעל דר ויעל ישועה) נכתב: "לילדים צעירים קשה מאוד להתמודד עם נושא כבד זה [...] הסופרת כתבה סיפור פשוט לכאורה, על יחסים בין סבא לנכדו האהוב, אך זהו סיפור שילדים צעירים יכולים להבין אותו וללמוד דרכו" (2003).
ב-2008 פירסמה את הרומן השד מברלין, המתבסס על סיפור חייה, ובו בת דמותה מנסה לפענח את הסיבות להתאבדותו של אביה (אביה של טל-קופלמןהתאבד במפתיע כשהיה בן 57). השד מברלין אינו ביוגרפיה והוא שומר על חירות יצירתית, אולם דרכו חוקרת הסופרת את חידת חייה שלה. היא ובתדמותה נוסעות לברלין, עיר הולדתו של האב, בניסיון להתחקות אחרי שורשיו, והמסע החיצוני נכרך בזה הפנימי. 
ספרה האחרון עד כה, החלילן(2011), מתבסס גם הוא על סיפור אמיתי. כעשר שנים לפני כתיבת הספר התיידדה עם מוזיקאי צעיר מעזה שהגיע לתל אביב במסגרת פרויקט מנהיגות. סיפור היכרותם, המקפל בתוכו את שדה המוקשים של "הסכסוך הישראלי-פלסטיני", משמש בסיס לרומן בעל יסודות ממזרח וממערב, על אנשים המבקשים לפלס לעצמם דרך במציאות נפיצה ומורכבת. כתיבתה של טל-קופלמן קולחת ומעוררת חשיבה, היא זוכה לשבחי הביקורת ונחשבת לקול ייחודי ומבטיח בפרוזה הישראלית החדשה.
References: 
אביטוב, ירון. "החלילן". מאזניים פ"ה (6). דצמבר 2011. 53-52; פלד, שמרית. "השד נשאר בבקבוק". הארץ ספרים. 11.6.2008. 8; קרפל, דליה. "מצאה את מותו". הארץ ספרים. 11.1.2008. 57.
