Name: ויג, שושנה 
Birth Year: 1957
Birth Place: אשקלון
Occupation: סופרת ומשוררת
Entry writer: רון לסרי
Entry Value: 
נולדה באשקלון. בעלת תואר ראשון בחינוך ממכללת "סמינר הקיבוצים" ותואר שני בספרות עברית מאוניברסיטת בר-אילן. במסגרת לימודיה כתבה עבודת תזה שכותרתה: שירת יונה וולך – ביוגרפיה ופואטיקה. מפרסמת ביקורות ספרותיות באינטרנטוכותבת רשימות ביקורת עבור כתבי העת מאזניים ואפיריון. חברה באגודת הסופרים העבריים. שימשה בה כחברה בוועדת הביקורת והיתה דוברת האגודה (2009-2007). 
ב-2009 הקימה את הוצאת הספרים "פיוטית" ליוצרים מתחילים. הוצאתה פעילה גם בסיוע  בתהליך הכתיבה,  בשלב הפרסום ואף בהפקת ערבים ספרותיים לרגל הוצאת ספרי היוצרים. 
ספרה הראשון,דרך העיניים שלי, שהתפרסם ב-2000 בהוצאת אסטרולוג, הוא רומן וידויי המוקדש לאחיה, טוביה, שנהרג בעת שירותו הצבאי, ולאמה המנוחה כאם שכולה. ספר שיריה הראשון,תבואת השיגעון,ראה אור ב-2006. בלפור חקק (2007) רואה בספרה הקבלה בין השירה לשיגעון. ספרה איפה את חיה התפרסם ב-2009. זיוה שמיר (2009) רואה בשירתה: "...שירה יצרית וארוטית...ספוגה בזכרי מקרא ולשון חכמים. שירת נשים במיטבה..."
ספר שיריה הקונטרס שלי ראה אור ב-2011 והוא מלווה באיורים מעשה ידי בנה, אלירן. באותה השנה היא גם הוציאה רומן מכתבים בשם השמות שמורים במערכת עם בלפור חקק. ב-2012 הוציאה ספר ילדים עם חיה בנצל בשם דמעות של גלידה. 
References: 
חקק, בלפור. "שירה יוצאת מן הדעת". הצופה. 12.1.2007. 13, 15; שמיר, זיוה. איפה את חיה: שירים (גב הספר). ירושלים: צור-אות. 2009.
