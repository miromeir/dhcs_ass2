Name: מלמד, דוד
Birth Year: 1944
Birth Place: פתח תקווה
Occupation: סופר
Entry writer: רותם רז
Entry Value: 
נולד בפתח תקווה. בוגר החוגים למדעי המדינה ולהיסטוריה של עם ישראל באוניברסיטת תל אביב. סיפוריו הראשונים פורסמו במוסף הספרות של מעריב ב-1964. מאז פירסם סיפורים קצרים, ביקורות ספרות ומאמרים בתחומי הלשון העברית ותולדות העיתונות העברית בכתבי עת שונים. 
ב-1980 ראה אור ספרו הראשון,צבוע בקורונדי: סיפורי עתידנות ומדע בדיוני, בהוצאת תמוז. ספרים נוספים פרי עטו: קובץ הסיפורים כרם במורד קדרון (1982); הרומן החלום הרביעי: יומן אירועים (1986); קובץ הסיפורים ריח גויאבות (1995); וספר הילדיםללקק את האצבעות(2010). 
החלום הרביעי: יומן אירועים הוא יצירה אפוקליפטית המגוללת בפני הקורא תרחיש אימים שבו מדינת ישראל מגיעה אל קִצה, המשמשת כאלגוריה למצב הישראלי והפלסטיני. הישראלים, כבצחוק הגורל של ההיסטוריה, הופכים ברומן לפליטים גולים באירופה העוסקים בעבודות שחורות וחולמים את חלום השיבה הרביעי למכורתם, ארץ ישראל. 
סיפורו "כרם במורד קדרון", העוסק באב שכול היוצא ב"יום ירושלים" לטיול מאורגן בעיר שבה נפל בנו ובדרך מנהל שיחה דמיונית עם דמות הרפאים של הבן, נכלל בתוכנית הלימודים של משרד החינוך. על סיפור זה אף זכה בפרס ראשון בתחרות הסיפור הקצר של ידיעות אחרונות, 1980. פרסים נוספים בהם זכה: פרס פתח תקווה לספרות יפה, 1982, ופרס סנדרה בראנד לסיפורים קצרים, 1995. סיפוריו תורגמו לאנגלית, לערבית ולאיטלקית.
References: 
בן עזר, אהוד. "החלום הרביעי". מאזניים ס' (6-5). 1986. 87-86; ציפר, בני. "שבוע של ספרים: מקור". הארץ. 19.12.1986. ב'7. 
