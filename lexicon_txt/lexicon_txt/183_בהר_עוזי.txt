Name: בהר, עוזי
Birth Year: 1952
Birth Place: רחובות, גדל והתחנך
Occupation: משורר ומתרגם
Entry writer: גלעד מאירי
Entry Value: 
נולד ברחובות, גדל והתחנך בתלאביב ובעכו. למד בתיכון-פנימייה של בית הספר לקציני ים בעכו. מכיתה י"א למד בתיכון "עירוני א'״ בתלאביב. היה עורך בהעיר ובחדשות. עורך חדשות בהארץ.  
שיריו התפרסמו לראשונה בכתב העת סימן קריאה 5 (פברואר 1976). השירים כונסו בספר ביכוריו פרטים (הקיבוץ המאוחד, 1980). שירתו עוסקת בעיקר בנושאי השירה הרומנטית הלירית המסורתית: נופים, מצבי נפש, געגועים, אהבה וארס-פואטיקה. האני-הדובר מתבונן באובייקטים ובעולם מנקודת מבט קיומית, מעט מרוחקת ולעתים נוסטלגית, כפי שנאמר בפתיחת שיר זה: "כְּמִי שֶׁתָּמִיד קוֹרֵא אֶת חַיָּיו לְאָחוֹר,/ וְטוֹעֵם אֶת הַמַּר בְּיוֹתֵר בְּגַרְגֵּר לֹא-נֶחְשָׁב,/ אֲנִי מַכִּיר אֶת הַפִּתּוּי הַמֵּרִיץ לְפֶתַע אֶת הַדָּם,/ לֹא לְכַסּוֹת יוֹתֵר פָּנִים..." (ללא כותרת, בספרו מחזור פתוח ועוד שירים, 1989). 
זהו אני המכיר בהסתגרותו בעולמו הפנימי, אך הוא אמביוולנטי כלפיה: "אֲבָל פִּתְאֹם מִתְבָּרֵר שֶׁיֵּשׁ גַּם דָּבָר כָּזֶה: עֹדֶף פְּרָטִיּוּת" (ללא כותרת, שם). שירי הנופים כוללים בעיקר תיאורי עיר כלליים ומסוימים של פריז, כמו בשירים "PONT NEUF", "ימים ראשונים (גני לוכסמבורג)", "סן סולפיס" (פרטים), ושל תלאביב, כמו ב"מחזור פתוח" וב"בבקרים" (מחזור פתוח ועוד שירים). התיאור מתמקד בטבע האורבני, בניכור, בדמויות קשות יום (סנדלר, קבצן וכדומה), בפינות קסם, ומעצב אווירה מורכבת של פסטורליה ומלנכוליה.
קיימים הבדלים בין שני ספריו: הראשון מופנם, מתגעגע למחוזות רחוקים (פריז) ונוטה למופשט, ואילו השני מתמקד מעט יותר בסביבתו הקרובה (תלאביב) ונוטה לקונקרטי. זו שירה בעלת לשון גבוהה, המשלבת בין הפרוזאי לפיגורטיבי. השירים אינם מעוצבים בדרך כלל במבנים פורמליים, למעט כמה סונטות לא מדויקות במכוון. שירתו מתכתבת עם יצירות ויוצרים שונים, בהם: איפיגניה בטאוריס, רמבו, מנדלשטם, נתן אלתרמן, דן צלקה ודליה רביקוביץ.   
תירגם מצרפתית את הכובד והחסד מאת סימון וייל (1994) ומשירי רמבו, ומאנגלית משירי ו"ה אודן ועזרא פאונד. כמה משיריו תורגמו לאנגלית. 
References: 
הנעמי, משה. "הכלי והתזמורת: יהודה עמיחי ועוזי בהר, שני פנים בשירה הישראלית". מחברות לספרות 6. 1980. 43-42; שרון, יוסף. "מחיר ההימנעות". סימן קריאה 13-12. 1981. 338-334.
