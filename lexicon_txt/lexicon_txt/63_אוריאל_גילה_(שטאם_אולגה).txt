Name: אוריאל, גילה (שטאם, אולגה)
Birth Year: 1913
Death Year: 2007
Birth Place: קראקוב, פולין
Occupation: סופרת, משוררת ומתרגמת
Entry writer: אביב עקרוני
Entry Value: 
נולדה בקראקוב, פולין. עלתה לארץ בילדותה ולמדה בגימנסיה העברית "הרצליה". השתלמה בבית הספר הגבוה למשפט וכלכלה בתלאביב ולמדה מִנהל ציבורי באנגליה ובוויילס. היתה מזכירה ומנהלת לשכה של ראשי עיריית תלאביב מאיר דיזנגוף וישראל רוקח. לקראת קום המדינה הקימה (עם אדווין סמואל) את "בית הספר למִנהל ציבורי" בירושלים ובתלאביב. ערכה והגישה ב"קול ישראל" וב"בי-בי-סי" בלונדון שידורים דו-לשוניים על שירת העולם. ב-1996 יזמה והקימה את קרן האישה היוצרת בספרות וכן ספרייה לספרות נשים, וב-1999 ייסדה את הוצאת "בת-קול" לספרות יפה.היתה חברה באגודת הסופרים העבריים, באיגוד המתרגמים ובאקו"ם.
פירסמה כשלושים ספרים וחוברות. ספר שיריה הראשון,ערגה(טרקלין),ראה אור ב-1975, ואחריו חוט הלב (1997). ספרה הראשון בפרוזה,שלושה דורות (1995), הוא סאגה משפחתית. בימים של זהב (1999) תיעדה באורח ספרותי פרקים בתולדות תל אביב. בתחום התרגום ראו אור פנינים משירת העולם(1952),מבחר שירי היינה (1954 ו-1999) ועוד. ערכה אנתולוגיות אחדות ובהן:עולמו של המשורר(1992); בת-קול, עולמה של משוררת (1995, עם עדנה מיטווך);טל ילדות: שירים, אנתולוגיה של שירת הילד, מקור ותרגום (2002, עם עדנה מיטווך). שירה "אביב לשניים" זכה במקום ראשון בתחרות בלונדון (1953), וב-1999 זכתה במענק מטעם קרן תלאביב לאמנויות.תרגומיה מגלים יכולת לנצל אפקטים צליליים, הקפדה על משקל וחריזה ושימוש במילים היוצרות אווירה פיוטית מיוחדת.
References: 
אונגרפלד, משה. "פנינים משירת העולם". גזית י"ג (א-ב). ספטמבר-אוקטובר 1953.52-51.
