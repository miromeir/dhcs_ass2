Name: לוי-ירון, מיה
Birth Year:  (1950
Birth Place: קיבוץ גברעם, בתה
Occupation: סופרת, משוררת ועורכת
Entry writer: דורון ב' כהן
Entry Value: 
נולדה בקיבוץ גברעם, בתה של המשוררת חיה ורד. גדלה ביישוב חופית ולמדה בתיכון "רופין" בעמק חפר. למדה ספרות עברית ופילוסופיה באוניברסיטת תלאביב. התגוררה שנים אחדות בלונדון. כיום תושבת פרדסיה. עוסקת בעריכה לשונית וספרותית, בהנחיית כתיבה יוצרת ובביקורת ספרות. 
ספרה הראשון, הדג החמישי הוא שלך (שוקן, 1989), הופיע במסגרת סדרת ספרים לבני הנעורים, אבל הוא כתוב ברמת תחכום ספרותי שמתאימה גם לקריאה בוגרת. זהו סיפורה של לולי, ילדה בת שמונה, שעוברת עם הוריה מקיבוץ בתוך הארץ אל מוסד חינוכי על חוף הים. הסיפור מסופר כולו מנקודת מבטה של לולי, אבל הקורא עשוי ללמוד מדבריה יותר ממה שמובן לה עצמה. בספר מתוארים גם מגעיה עם ילדים בני גילה, אבל כמיהתה העיקרית מופנית לאמה, שהפכה מעיתונאית למורה ומפגינה מרירות ואכזבה מחייה, כמיהה שנותרת בלתי מסופקת בהיעדר "סוף טוב". עולמה הפנימי של הילדה, כמו גם התבוננותה בעולם המבוגרים, מתוארים בדייקנות ובלשון עשירה. 
גם במוקד ספרה השני, מה שאין לי(2004), עומדים יחסי אם-בת. צילה, אישה נשואה ואם לילד בן חמש, נלווית לבעלה לתקופת עבודתו בלונדון, שם היא יוצרת קשר עם עוד משפחה ישראלית, ומתפתח גם רומן מחוץ לנישואים. צילה מתאמצת לקיים שגרת חיים, אבל כורעת תחת נטל האפשרויות שלא מומשו, כולל יחסיה עם אמה, משוררת שמאבדת בהדרגה את בריאותה הגופנית והנפשית. הספר כתוב משתי נקודות מבט: מצילה לומד הקורא על חוויותיה ועל עולמה הפנימי, ומפי מספרת יודעת-כול על עולמה ועל הידרדרותה המתמדת של האם. צילה עצמה היא משוררת שלא הגשימה את ייעודה, אבל הבחנותיה הקולעות וניסוחיה המקוריים מעידים על כישרונה. 
במקביל לכתיבתה בפרוזה, הרוויה לשון שירית, כתבה גם שירה, אך מיעטה לפרסם. את מבחר שיריה, שנכתבו לאורך ארבעים שנה, פירסמה בספרה הים ידע (כרמל, 2008). השירים מתאפיינים במלאות של חוויית החיים, הנעה בין הפשוט והיומיומי בחיי אישה בביתה לבין כמיהה וצימאון לעולמות רחוקים. יש בהם התבוננויות מדויקות ומלאות הומור במציאות, לצד ביטוי מורכב של חוויות רגשיות עמוקות. השירים משקפים קשר אמיץ עם מקורות התרבות העברית והעולמית.
References: 
בן, מנחם. "תשוקות מנמיכות טוס". מעריב ספרות. 22.8.2008. 25; מדיני, יעל. "המילים הנכונות". עתון 77 300. מרס-אפריל 2005. 15-14.  
