Name: גפלה, אופיר טושה
Birth Year: 1968
Birth Place: ראשון לציון
Occupation: סופר
Entry writer: מערכת הלקסיקון
Entry Value: 
נולד בראשון לציון. על פי עדותו החל לכתוב בגיל שבע. בילדותו אימץ את השם "טושה" כשם אמצעי מתוך הזדהות עם גיבור סדרת האנימציה Touhé Turtle and Dum Dum, מבית היוצר של חנה-ברברה. אף שהיה תלמיד מצטיין בבית הספר התיכון, דגל באוטודידקטיות, ולמעט קורס תסריטאות שנמשך שישה חודשים אצל איש הקולנוע דוד גרינברג ז"ל, העדיף להתפתח בכוחות עצמו. במרוצת השנים גנז יצירות שכתב, בהן שני רומנים עבי כרס, סדרת תסריטים באנגלית וסיפורים קצרים. ב-1996 כתב לבית הספר "רימון" אופרת רוק בשם קוורטט וקווינטטה. עבד בעבודות רבות, בין השאר לימד אנגלית בפרויקט למצוינות מטעם אוניברסיטת בר-אילן, כתב תסריטי אנימציה למחלקת המולטימדיה של בית הספר "קידום", היה ניצב בסרטים, סוקר מדלת לדלת ומוכר בחנות תקליטים, וכל העת לא חדל מכתיבה. בהווה מתפרנס מהוראת כתיבה בבית הספר לצילום "מוסררה", בבית הספר לקולנוע ולטלוויזיה ע"ש סם שפיגל וב"מדיטק" חולון.
מפרסם את ספריו בהוצאת כתר מ-2004, אז ראה אור ספרו הראשון,עולם הסוף. הרומן, המציג חיזיון חילוני של החיים לאחר המוות, הפך עם צאתו לרב-מכר וזכה בפרס גפן ליצירת המדע הבדיוני המקורית הטובה ביותר (2004) ובפרס קוגל של עיריית חולון (2006). ב-2013 ראה הספר אור בשפה האנגלית, בהוצאת Torהאמריקנית. פירסם ארבעה רומנים נוספים: הקטרקט בעיני הרוח (2005);מאחורי הערפל (2007);ביום שהמוסיקה מתה (2010);עשתונות (2013).
יצירתו מקורית ומאתגרת. היא שואבת את השראתה מספרות העולם, וכמעט אי-אפשר לאתר בה השפעות מקומיות וסימני היכר ביוגרפיים. היא מנהלת דיאלוג עמוק עם הספרות של סלמאן רושדי, עם אמנות הקולנוע והטלוויזיה ועם עולם המוזיקה לגווניו – מן המוזיקה המודרנית נוסח שטוקהאוזן ועד מוזיקת רוק עכשווית. לא פעם הנושא הגלוי של יצירתו הוא חרדת המוות והאמצעים שהספרות והפילוסופיה מזמנות להתמודדות עמה. הנושא הקבוע האחר החוזר בכתביו הוא שאלת היצירה עצמה, בבחינת מגננה קיומית מפני תודעת הכיליון. זה בתורו מוליד פרוזה מרובדת, עשירה, הנוגעת לא פעם בהגזמה ובפאתוס בכוונת מכוון, הצבת מבנים עלילתיים שחוקרים את קווי התפר בין המצאה למציאות, ושפע של אקספרימנטים ספרותיים בין-תחומיים – חלקים מן הסיפר ומן הלשון שלו מהווים מחווה למעמדים קולנועיים וטלוויזיוניים, ולא פחות מזה למספר רב של ז'אנרים ספרותיים פופולריים. בעולם הסוף, למשל, מופיעה דמותו של הבלש "המדף", נוטריקון של ארבעה בלשים מפורסמים – הולמס, מארפל, דלגליש, פוארו. הקטרקט בעיני הרוח הוא רומן אפיזודיאלי, העוסק ברוצח סדרתי שכל קורבנותיו הם סופרים בראשית דרכם. כל אחד מפרקיו כתוב במתכונת של ז'אנר ספרותי אחר. אשר על כן, שמו של הקורבן בכל פרק הוא אנגרמת שמו של סופר נודעמאותוז'אנר.
מאז הופעת ספרו הראשון פירסם גם סיפורים קצרים, בין השאר "סכנה" בספר חדשות מהעולם התחתון על היוצר בוקי גרינברג; "האידיוט ממחר" בכתב העתמסמרים; ו"האיש ברחוב" בקובץ סיפורי קולנוע כשמדלין סטו בוכה.
References: 
גולדשמיט, טלי."סוף הדרך".הארץ ספרים. 11.8.2004. 8; שחורי, יערה."ניסוי מחשבתי לא מפותח".מעריבלשבת. 12.8.2005. 29; טושה גפלה, אופיר."מסע אל הבלתי נודע".ידיעות אחרונות לשבת. 30.12.2005. 28. 
