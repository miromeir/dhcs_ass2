Name: שחם-גובר, אורית
Birth Year: 1952
Birth Place: קיבוץ בית אלפא
Occupation: סופרת ואוצרת
Entry writer: זיסי סתוי
Entry Value: 
נולדה בקיבוץ בית אלפא. אביה הוא הסופר והמוזיקאי נתן שחם, וסבה היה הסופר אליעזר שטיינמן, מסופרי המודרנה העברית בשנות השלושים, המייסד והעורך של השבועון כתובים. למדה במוסד החינוכי "גלבוע" בבית אלפא. שירתה בצבא בחיל המודיעין. בעלת תואר ראשון בהיסטוריה כללית מאוניברסיטת תל אביב (1983), תואר שני בלימודי מוזיאולוגיה מאוניברסיטת ג'ורג' וושינגטון בוושינגטון די-סי (1987), ותואר שלישי מאוניברסיטת חיפה (2009) בנושא המוזיאונים ככלי לעיצוב זיכרון. מאז 1990 עובדת כאוצרת וכרעיונאית של מוזיאונים ומרכזי מבקרים. בין השאר תיכננה את בית הפלמ"ח בתל אביב, את מוזיאון הרצל, את הבית השרוף ואת מוזיאון בגין בירושלים, את מרכז המבקרים ובמת ההר במצדה ואת מוזיאון אסירי המחתרות בעכו. היא בוגרת בית הספר לתסריטאות של עידית שחורי וזכתה בפרס ראשון לתסריט דוקו-דרמה מטעם הקרן החדשה לקולנוע ולטלוויזיה על תסריטה הבנליות של הרשע (2000).
פירסמה שלושה רומנים וערכה ספר עיון. הרומן הראשון שלה, איפה היית בשישה באוקטובר (ספרית פועלים, 2001), מספר את סיפורה של הגר, אלמנת מלחמת יום הכיפורים, הגוררת עמה חשבון לא גמור עם המלחמה שגזלה ממנה את בעלה. תוך כדי מסע לגילוי סודותיה של המלחמה, שאיש אינו רוצה לדבר איתה עליהם, היא משקמת את חייה, נישאת שנית, אך למרות זאת המלחמה אינה מרפה ממנה כל חייה.
הרומן השני, ובאתי על החתום (2005), מספר על חייהם של שתי נשים וגבר – עדנה בראון, גיורא גרינשפאן-גביש ואסתי ירון – שלושתם בני "הדור השני" לשואה, רדופים על ידי מאורעות העבר שהטילו צל כבד על עולמם של הוריהם. שתי הנשים הן בנות דודות, אך שונות לגמרי, וגיורא הוא בן של חברת המשפחה. חייהם של השלושה מסתבכים בעקבות שבת גורלית אחת, שבה נקראת צוואת אביה של עדנה. סודותיהן של שתי המשפחות מתגלים, ועמם באות לקצן שנים של שקרים והעמדות פנים. הרומן מסופר בשלושה קולות ונע בין עבר להווה.
ספרה השלישי הוא הרומן טיסת יום (2008), המספר על פגישה מקרית במטוס בעת טיסה לבולטימור, כאשר נטע מוצאת במושב שלידה את יואב, אהוב נעוריה מהקיבוץ. הוא עדיין כועס על כך שלפני עשרים וחמש שנים נטשה אותו ונישאה לגבר אחר. בשתים-עשרה שעות הטיסה היא מנסה להבין את פשר כעסו המתמשך ועושה חשבון נפש, שבמרכזו המושגים אהבה, החמצה ואידיאלים חברתיים. בתוך כך נשזרים זיכרונות ילדות לאו דווקא חיוביים של הגיבורה מחייה בקיבוץ, כאשר היא מגדירה את עצמה "ניצולת התנועה הקיבוצית". במהלך הטיסה מועמדת האהבה במבחן הקשה מכול, מבחן הזמן.
שחם-גובר ערכה את הספר חינוך במוזיאונים (1993) מטעם המועצה לשימור אתרים ומשרד החינוך. זהו אוסף מאמרים שעיקרם קירוב המוזיאונים למבקרים.
References: 
אסתרקין, יונתן. "לפיכך התכנסנו". מעריב תרבות. 6.6.2008. 27-26; הופמן, חיה. "סודות במשפחה". ידיעות אחרונות ספרות. 30.5.2005; מידן, ענת (מראיינת). "בגלל המלחמה ההיא". ידיעות אחרונות 7 ימים. 31.9.2001. 55-48.  
