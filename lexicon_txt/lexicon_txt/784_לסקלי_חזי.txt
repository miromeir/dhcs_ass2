Name: לסקלי, חזי
Birth Year: 1952
Death Year: 1994) 
Birth Place: רחובות למשפחה של
Occupation: משורר, מבקר ועיתונאי
Entry writer: הדי שייט
Entry Value: 
נולד ברחובות למשפחה של ניצולי שואה מצ'כיהוגדל בגבעתיים. למד בבית הספר לאמנויות "רננים" ולאחרמכן בתיכון ע"ש תלמה ילין. הפסיק את לימודיו בכיתה י', למד צילום ועבד כאסיסטנט של צלמי עיתונות ואופנה, ואחרכך כנער שליח. בתקופה זו השתתף ב"קולנוע לנוער" (אגודה שהוקמה בשנות השישים על ידי מבקר הקולנוע שלמה שמגר, במטרה לקרב צעירים לקולנוע האמנותי), בסדנת התיאטרון לצעירים של "צוותא", ולמד ריקוד בלהקת "בת דור". החל לכתוב שירה כבר בגיל ארבע-עשרה, ובהיותו בן שמונה-עשרה התפרסמו שיריו ב"משא", מוסף הספרות של העיתון דבר. בהיותו בן עשרים ושתיים נסע להולנד ולמד ארבע שנים מחול ואמנויות באקדמיה הפתוחה בהאג. שם החל לעסוק ב"שירה חזותית", שילוב של דימויים חזותיים עם מילים באנגלית. שב ארצה וניסה לשלב בין התחומים שבהם עסק: אירגן מופעי מולטימדיה ומיצגים, ערבי ספרות ושירה, לימד פרפורמנס ב"סמינר אורנים" וכתב ביקורות מחול במקומון העירשבו היה חבר מערכת מ-1980, ערך וכתב את המדורים "יומן הנרגן" ו"השער האחורי". 
פירסם ארבעה ספרי שירה: האצבע(1986);חיבורוחיסור (1988);העכברים ולאה גולדברג (1992);סוטים יקרים (1994). שירים מעיזבונו פורסמו בקובץ מס' 12 של הרבעון הליקון (1994).
ספר שיריו הראשון,האצבע, ראה אור במסגרת פרס למשוררים בראשית דרכם שהעניקה הוצאת עם עובד. הוא כולל שירים מהשנים 1985-1974, ובהם "אור כתום" ו"גברת לבנברג" (פואמה בשבעה חלקים), שראו אור עוד ב-1982 בכתבי עת. החל בספר זה, וגם בספריו הבאים, אפשר לעמוד על פואטיקה המודעת לעצמה, כאשר הנושא המרכזי ברבים מהשירים הוא השירה עצמה: כוחה, תפקידה למשורר או לקורא, מה היא צריכה להיות ועוד. הוא מנסה לברר את השאלה "מהי שירה" באופנים שונים והופך בה שוב ושוב מזוויות מגוונות, תוך בחינת הלשון בכלל ושפת השירה בפרט בניסיון לעמוד על מהותה וגם להרחיבה–במפורש בשיר "מהי שירה" (מתוך העכברים ולאה גולדברג) ובעקיפין בשירים רבים אחרים. המילים הן כלי הייצוג הממשי של השירה ואמורות להיות חומר ביד היוצר, אבל הן גם שולטות בו, הן המלכודת והאויב, כמו המילים המפתות אותו בשיר "האי" ("משוררים",האצבע).
העיסוק החוזר ונשנה בשאלות מעשה היצירה ו"מהי השירה" מוביל אותו לצטט – הן במדויק והן בשינויים – מיצירותיהם של יוצרים קודמים שניסו להתמודד עם סוגיה זו ועם שאלות הנוגעות למעשה האמנות בכלל. בשיריו מופיעים אזכורים מהתרבות, על שלל תקופותיה ורבדיה: מהמקרא ומהמיתולוגיה היוונית, כמו גם מהתרבות העכשווית, למשל מיצירותיהם של ואלאס סטיבנס, לואיס קרול, אוסיפ מנדלשטם, מהאופרה לה-טרוויאטה של ורדי, מסרט של פאזוליני ואחרים, ומהתרבות המקומית – משירי רחל, לאה גולדברג, מאיר ויזלטיר, נתן זך ואחרים, מפזמון של אבי טולדנו, ולהבדיל, מדברים שנאמרו בסניף "כך" בטבריה, ועוד. באופן כזה הופך לסקלי ברבים משיריו ל"ספוג" תרבותי, הקולט תרבות ופולט אותה, תוך שהוא מייצר דבר חדש לחלוטין.
לצד השאלות הארס-פואטיות מופיעים בשיריו של לסקלי גם המחול וההומוסקסואליות, ויחד הם יוצרים משולש המזין את קיומו ואת שירתו. נושאים אלה חוזרים גם בכתיבתו העיתונאית. מצב השירה ומעמדם של המשוררים החדשים הטרידו אותו, והוא דן בהם במדורו "יומן הנרגן" בפינה כמעט קבועה בשם "מצב השירע". כמו כן השמיע במדור זה קול ברור במאבק למען יציאתם של הומוסקסואלים מהארון, בעד זכויותיהם ובעד המלחמה באיידס, תוך דיאלוג בלתי מתפשר עם קוראים מגיבים. עם זאת, המדור היה בעיקרו ביקורתי-אירוני והציע ראייה הומוריסטית של התרבות הישראלית וגילוייה השונים. פעילותו העיתונאית כללה גם את "השער האחורי", שאותו המציא, ובמודעות שיבץ אמרות של סופרים, פילוסופים ועוד ועיטר אותן בעבודות אמנות. 
מותו בגיל ארבעים ושתיים ממחלת האיידס עורר תגובות רבות: שירים, תערוכת זיכרון, מפגשי קריאה משיריו והלחנות שלהם, ערבי מחול וסרט תיעודי,יקנטליסה (על שם אחד משיריו), שגיבורו המת נוכח בו בעוצמה רבה דרך עיניהם של חברים ואנשי מקצוע שליוו את עבודתו. ספרו האחרון,סוטים יקרים, ראה אור חודשים ספורים אחרי מותו.
References: 
גולן, סמדר. "בבית הזה גרים רקדנים שאינם רוקדים (ריאיון)". דבר השבוע. 2.9.1988. 12-10; חבר, חנן. "בין הזבל לנבל". קורא שירה. תלאביב: קשב לשירה. 2005. 234-249; מוקד, גבריאל. "עוד הערה על חזי לסקלי". עכשיו 61. 1995. 173-175; קמפינסקי, ציפה. "חזי לסקלי 1994-1952; ראיון עם חזי לסקלי". מעריב תרבות. 3.6.1994. 12-10. 
