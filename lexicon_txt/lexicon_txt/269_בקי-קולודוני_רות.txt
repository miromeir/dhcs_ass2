Name: בקי-קולודוני, רות
Birth Year: 1939
Birth Place: 
Occupation: סופרת
Entry writer: חן שטרס
Entry Value: 
בת למשפחת חלוצים, גדלה בקיבוץ חולדה ובחיפה. למדה ספרות עברית ואנגלית באוניברסיטה העברית בירושלים. שדרנית ועורכת רדיו. עבדה שנים רבות ב"קול ישראל", שם הגישה תוכניות תעודה העוסקות בארץ ישראל ובציונות. אחת מהתוכניות הללו עובדה לספרה הראשון,להתחיל מבראשית (משרד הביטחון – ההוצאה לאור, 1988), שגם תורגם לרוסית. ספריה שייכים לז'אנר הספרות התיעודית ונעים על הציר שבין הרומן התיעודי-בדיוני לביוגרפיה. 
ספריה, וכן מאמרים וכתבות שפירסמה בעיתונים ובכתבי עת, עוסקים באישים מתולדות הציונות והיישוב ונכתבים מתוך עמדה ממסדית, לעתים תוך התרפקות על העבר. לצד זאת, ברבים מהספרים היא מאירה דווקא את הסיפורים השוליים: כאלה הם סיפור שיתוף הפעולה השנוי במחלוקת של מניה שוחט עם הבולשת הרוסית בספרה רולטה רוסית (1992), שתורגם לרוסית; או סיפור ההתיישבות של האיכרים הגֵרים בגליל בספר להתחיל מבראשית (1988); וכן סיפורה של אירה יאן בביוגרפיה הכניסיני תחת כנפך (2003). ספריה מבליטים גם את התרומה למפעל הציוני של נשים שסיפוריהן נדחקו הצידה, כגון אולגה חנקין והחיילות העבריות ששירתו בצבא הבריטי. ב-2010 הוציאה את הספר אני יוסף אחיכם: חייו של ג'ו שווארץ – מפעל הצלה של איש אחד. 
רוב המבקרים שיבחו את המחברת על עבודת המחקר ועל השילוב המוצלח בין התיעודי לבדיוני. מיעוטם הלין על הבעייתיות שבכתיבת ספרים היסטוריים שלא על פי כללי המחקר ההיסטורי.
זכתה בפרס יצחק שדה (1993), בפרס זאב (1998), בפרס זיו ובפרס גיבתון על הישגים עיתונאיים. 
References: 
בן-דוד, יערה. "מסע ביוגרפי בעקבות אירה יאן". מאזניים ע"ח (1). 2004. 13-12; ויץ, יחיעם. "האיש שמימן את גטו ורשה". הארץ ספרים. 9.6.2010. 16; זהבי, אלכס. "מנהיגות ואמהות". הארץ ספרים. 14.7.1999. 12. 
