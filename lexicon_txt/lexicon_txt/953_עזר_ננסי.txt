Name: עזר, ננסי
Birth Year: 1947
Birth Place: עיראק
Occupation: חוקרת ספרות
Entry writer: חן שטרס
Entry Value: 
נולדה בעיראק. עלתה לארץ ב-1951 ולמדה בתיכון "אהל שם" ברמת גן. בוגרת אוניברסיטת תלאביב בספרות ובלשון עברית. בעלת תואר דוקטור מאוניברסיטת קליפורניה בלוס אנג'לס (UCLA). משמשת שם כחוקרת וכמרצה לספרות ולשון עברית. 
מחקריה עוסקים בהיבטים אידיאולוגיים ופוליטיים בפרוזה העברית. חלק הארי של עבודתה מתרכז בבני "דור המדינה", ובמיוחד בסופרים שהחלו לכתוב בשנות השמונים של המאה העשרים, שחלקם משויכים לזרם הפוסט-מודרני (יצחק לאור, אורלי קסטל-בלום, יובל שמעוני).
מחקריה מעוגנים במושגים מביקורת התרבות והספרות ובתיאוריות פסיכואנליטיות. העיגון הזה, על שלוחותיו השונות, וחלק מהתובנות שעזר הפיקה ממנו, היו אז חדשניים יחסית. 
בספרספרות ואידיאולוגיה (פפירוס, 1992), המבוסס על עבודת הדוקטור שלה, בוחנת עזר באמצעות ניתוח לשוני מדוקדק את הפתיחות של שישה ספרים שכתבו סופרים בני "דור המדינה" והזרם הניאו-ריאליסטי(א"ב יהושע, יעקב שבתאי, יהושע קנז, חיים באר ויצחק בןנר). היא מתמקדת באופנים השונים שבהם מגיבים הרומנים הללו, שהתפרסמו לאחר מלחמת יום הכיפורים, למשבר האידיאולוגי שעברה החברה הישראלית. הפרדיגמה של "הלא-מודע הפוליטי" של פרדריק ג'יימסון ותיאוריות פסיכואנליטיות מובילות אותה לניתוח היחסים בין הרומן לבין הלא-מודע הפוליטי שלו ובין "הדיסקורס הנרטיבי" לקונטקסט החברתי של הרומן. היא מראה, למשל, כיצד הטקסט כאקט סימבולי חברתי מעלים את הלא-מודע הפוליטי שלו וכיצד האינטרפרטציה של הטקסט מתבנתת מחדש את הסב-טקסט המודחק.
ספרה מציע גם ניתוח היסטוריוגרפי של חילופי נורמות בסיפורת הישראלית לאור תפקודו של המרכיב הפוליטי ברומן. היא מחילה את תנועת המטוטלת שבין מודרניזם לאנטי-מודרניזם ובין האידיאולוגי המובלע לגלוי, שדיוויד לודג' שירטט, על ההיסטוריה של הסיפורת הישראלית. 
עיגון המחקר במושג תיאורטי פסיכואנליטי עומד גם בבסיס מחקריה הבאים. דוגמה לכך היא השימוש שלה במושג הפסיכואנליטי של המלנכוליה וקישורו לקונטקסט היסטורי-אידיאולוגי (כך במאמר "ממלנכוליה של יחיד למלנכוליה של מעמד: מ'שכול וכשלון'לברנר ל'זכרון דברים' לשבתאי", דפים למחקר בספרות, 2002-2001). במאמרים אחרים בוחנת עזר אמצעים רטוריים וז'אנריים (דוגמת האירוניה) ככלים לערעור האידיאולוגיה הציונית ההגמונית והנרטיב הריאליסטי ביצירה הפוסט-מודרניסטית של יצחק לאור.
שימשה כעורכת-שותפה בשנתון הדור (2007). בנוסף למחקריה, חיברהתוכניות וספר עבודה אלקטרוניים להוראת עברית כשפה שנייה. 
References: 
זמירי, חוה. "ספרות, אידיאולוגיה". מאזניים ס"ז (5-4). 1993. 59-55.
