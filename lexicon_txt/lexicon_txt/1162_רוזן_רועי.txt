Name: רוזן, רועי
Birth Year: 1963
Birth Place: רחובות
Occupation: אמן וסופר
Entry writer: יעל משעלי
Entry Value: 
נולד ברחובות. למד פילוסופיה וספרות השוואתית באוניברסיטת תלאביב ואמנות חזותית בניויורק. עומד בראש התוכנית ללימודי המשך באמנות במדרשה ב"בית ברל", מלמד אמנות באקדמיה לאמנות "בצלאל" בירושלים. חבר מערכת בכתבהעת סטודיו.
מאז שלהי שנות התשעים הציג עבודות ביותר ממאה תערוכות בארץ ובעולם, פירסם חמישה ספרים ויצר שלושה סרטי וידיאו-ארט. ספריו חיה ומות כאווה בראון (מוזיאון ישראל, 1997) ולוסי (2000) נכתבו במקור באנגלית ותורגמו לעברית.חיה ומות כאווה בראון תורגם גם לגרמנית, לאיטלקית ולפולנית, וספרו זיעה מתוקה/ ז'וסטין פראנק (2001) תורגם לאנגלית. זכה בפרס עידוד היצירה מטעם משרד החינוך, התרבות והספורט ב-1997 וב-2009. ב-2001 זכה בפרס שר המדע, התרבות והספורט. יצירותיו הקולנועיות זכו לציונים לשבח בפסטיבלי קולנוע בינלאומיים, בהם:"אוברהאוזן"שבגרמניה ו"סינמטקסאס"שבארצות הברית (2006). ב-2009 נכנס ספרו זיעה מתוקה/ ז'וסטין פראנק לרשימה של מגזין האמנות האמריקני ארטפורום כאחד הספרים הטובים של שנה זו. ב-2010 זכה סרטו האחרון, צא, בפסטיבל ונציה בפרס "אוריזונטי" לסרט הטוב ביותר באורך בינוני. 
יצירותיו משלבות תמות ביקורתיות פוסט-מודרניסטיות עם תמות פוליטיות עכשוויות, ומתעמתות עם סוגיות שנויות במחלוקת כגון דת, נאציזם, סאדו-מזוכיזם, פורנוגרפיה, לאומיות, ציונות והכיבוש הישראלי. עבודותיו מעמידות מעין פסטיש פוסט-מודרני הממזג אמנות פלסטית, ספרות, קולנוע, פילוסופיה והיסטוריה. עבודתו מביאה לא אחת לקריסת הגבולות שבין תיעוד ובדיון, גבריות ונשיות, ארוס ובזות, ומכוננת מרחב בדוי פסבדו-ריאליסטי שבמסגרתו הגוף מופיע כיציר כלאיים המצוי בהשתנות מתמדת, על-זמנית ועל-מגדרית, והמוסר מסרב להתארגן לקטבים של טוב ורע. ניתן לזהות הן בעבודתו החזותית והן בעבודתו הטקסטואלית מוטיב פוליטי חוזר המבקש להעמיד ביקורת נוקבת על התרבות המערבית הקפיטליסטית בכלל ועל התרבות הישראלית בפרט, על יחסי הכוח, המיתוסים, הסמלים והטאבואים המבנים אותה.
References: 
אזולאי, אריאלה. "מי היה מאמין, אתה קורא גרמנית". תיאוריה וביקורת 15. 1999. 62-49;בנימיני, יצחק. "שפם כמו של היטלר, על היבט בעבודותיו של רועי רוזן, ובעקבותיו על האמת שבכאילו באמנות ובישראליות". פלסטיקה 4. תל אביב: קמרה אובסקורה. 2002. 176-167;
Kleeblatt, Norman L. "Male Fantasies of Hitler: Confusing Gender and Identity; Roee Rosen’s Live and Die as Eva Braun". Mirroring Evil, Nazi Imagery/ Recent Art. New York: The Jewish Museum and Rutgers University Press. 2001. 101-104.
