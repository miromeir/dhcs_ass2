Name: ברגשטיין, פניה
Birth Year: 1908
Death Year: 1950
Birth Place: עיירה שצ'וּצ'ין, רוסיה
Occupation: משוררת ומסאית
Entry writer: אבנר הולצמן
Entry Value: 
נולדה בעיירה שצ'וּצ'ין, רוסיה הלבנה. אביה, מורה ומשכיל עברי, הקנה לה בילדותה את האהבה לשפה ולספרות העברית. בשנות מלחמת העולם הראשונה נדדה המשפחה לעיר סוּמי שבאוקראינה, ושם למדה בגימנסיה רוסית לבנות. ב-1922 חזרה עם משפחתה לפולין והתיישבה בעיירה אוגוסטוב. באותה שנה הצטרפה לתנועת "החלוץ הצעיר", ולאחר מכן נעשתה פעילה מרכזית בתנועת "החלוץ" בפולין. מאז כיוונה עצמה לעלייה ולהתיישבות בארץ ישראל.
ביכורי שיריה פורסמו ב-1926 בעיתון היום בוורשה ובעיתונות התנועה החלוצית בפולין. ב-1930 עלתה ארצה עם בןזוגה ובנתה את ביתה בקיבוץ גבת בעמק יזרעאל. מחמת מחלת הלב שהתגלתה אצלה בנעוריה נמנע ממנה, למגינת לבה, ליטול חלק בעבודה החקלאית, והיא נאלצה להתמחות בעבודות תפירה, שהיו לה תחילה עינוי, אך עם הזמן מצאה בהן ייעוד ותחושה של תרומה ממשית לחברה. בד בבד טבעה את חותמה בחיי הקיבוץ בכישרונה הספרותי, הן בכתיבה שוטפת לצורכי קבוצות הילדים המקומיות, בהשתתפות תכופה בשירים וברשימות בעיתוני הקיבוץ, והן בניהול חוג הספרות המקומי. 
מחלתה ריתקה אותה לגבת, וכל שנותיה בארץ כמעט לא יצאה מהקיבוץ, אולם החיים בו, על אירועיהם הזעירים ביותר, היו לה עולם ומלואו. שיריה ורשימותיה הם מסכת אחת של הזדהות שלמה עם הבית הקיבוצי, עם נופי עמק יזרעאל ועם האידיאל החלוצי, המוסיף לזהור בכל עוצמתו מבלי ששגרת היומיום האפורה והמפרכת תפיג את ההתפעמות הנמשכת ממנו. בצד זאת יש בהם התרפקות על בית ההורים ועל זיכרונות הילדות מפולין, וגילויי חיבה להווי החיים היהודי במזרח-אירופה, במיוחד על רקע השואה.
מ-1932 פירסמה משיריה בעיתונות הספרותית בארץ ישראל, ובמיוחד בבמות הספרותיות של התנועה הקיבוצית ותנועת העבודה. אחדים מהם (כגון "ניגונים") זכו ללחנים פופולריים. היא כינסה את שיריה בשני קבצים, בציר (דבר, 1939) ועבים חולפות (1950), ופירסמה חמישה ספרי שירה ופרוזה לילדים, בהם בוא אלי פרפר נחמד (1945), שנפוץ עם השנים בעשרות מהדורות וברבבות עותקים. 
בחמש שנותיה האחרונות היתה מרותקת למיטתה בביתה או בבית החולים. אחרי מותה כונסו כל שיריה, לרבות אלה שלא נכללו בספריה, בקובץ אסיף (1954). מבחר מקיף מרשימותיה כונס בקובץ רשימות (1952). כמו כן הופיעה מעיזבונה שורה של ספרים לילדים. יצירותיה לילדים חוזרות ונדפסות עד היום, והיא מן האהובים ביותר מבין יוצרי הספרות העברית לגיל הרך.
References: 
אבן-שושן, שלמה. "מתת לבבה: פרשת חיים ויצירה". אסיף. תל אביב: הקיבוץ המאוחד. 1970. 265284; אופק,אוריאל. "ברגשטיין, פניה". לקסיקון אופק לספרות ילדים.תל אביב: זמורה-ביתן. 1985. 107-106.
