Name: הגורני-גרין, אברהם
Birth Year: 1932) 
Death Year: 1995
Birth Place: מושב בית עובד
Occupation: מבקר, חוקר ספרותוסופר
Entry writer: גידי נבו
Entry Value: 
נולד במושב בית עובד להורים ממייסדי המושב. את לימודיו התיכוניים עשה בגימנסיה הריאלית בראשון לציון. בעל תואר מוסמך בספרות ובמדעי המדינה מטעם האוניברסיטה העברית בירושלים. עבד שנים רבות כמורה-חונך בבית הספר לחינוך של האוניברסיטה העברית.
פירסם כמה ספרים, ובהם רשימות ביקורת על שורה ארוכה של יוצרים עכשוויים ובני דורות קודמים (ברקוביץ, הזז, עגנון, ראובני) וכן על יוצרים זרים, סופרי ילדים ונוער ומבקרים בולטים (קורצווייל, מירון). בקטגוריה זו נכללים הספרים משא ועיון: מסות על לשון, חינוך וספרות, סיפורת בת ימינו, בין בגרות לספרות (1987),בין בגרות לשירה (1989) ובחבלי שלום (1994), הכולל גם רשימות על דמות הערבי בספרות העברית והערבית המתורגמת. כמו כן פירסם ספר עיון פרוגרמטי,לנושא השואה בשירתנו (1970), שבו עסק בשירתם של אורי צבי גרינברג, נתן אלתרמן, אברהם שלונסקי, דוד פוגל, אבא קובנר ואחרים. ספרי המחקר שלו כוללים את באור פניה של שירת עזרא זוסמן (1969) – עיון מדוקדק בשירתו של המשורר, ושלונסקי בעבותות ביאליק (1985) – ניתוח מעמדו של שלונסקי בהיסטוריה של השירה העברית החדשה.
נוסף על כך פירסם שני רומנים מהווי הארץ, מעגל ברום גלגל (1990) והקללה (1992), ורומן היסטורי, מקייב לתל אביב (1994), המתרחש החל מסוף המאה התשע-עשרה ועד אמצע המאה העשרים ועוסק בגלגוליו של נער יהודי יתום ברוסיה הצארית והמהפכנית עד הגיעו לארץ ישראל.
היה איש חינוך ובין השאר שימש כמפקח ראשי להוראת העברית במשרד החינוך.
References: 
לוי, נילי. "ספרות בהוראה אוהבת: על שלושה כרכי רשימות של אברהם הגורני-גרין: 'בין בגרות לספרות'; 'בין בגרות לשירה'; ובעיקר על 'סיפורת בת-ימינו'". מאזנייםס"ה (2). 1990. 53-52; לשם, גיורא. "הצור והגל (מאמר ביקורת על 'שלונסקי בעבותות ביאליק', מאת אברהם הגורני-גרין)". דבר. 25.4.1986. 17, 18. 
