Name: גורביץ', דוד
Birth Year: 1951
Birth Place: ריגה, ליטא
Occupation: חוקר תרבות
Entry writer: יצחק בן-מרדכי
Entry Value: 
נולד בריגה, ליטא. עלה לארץ בגיל צעיר וגדל בבת ים. בוגר תואר ראשון בספרות כללית והשוואתית מאוניברסיטת בר-אילן. סיים את לימודיו לתואר דוקטור באותה אוניברסיטה ב-1988. נושא העבודה היה האמן הניאו-פיקרסקי בספרות המאה העשרים. את לימודי הפוסט-דוקטורט שלו השלים באוניברסיטת מדיסון שבוויסקונסין. לימד בכמה מוסדות אקדמיים נחשבים בארץ ובחו"ל. מכהן כפרופסור וכראש מסלול מדיה ותרבות פופולרית במכללה למנהל.
פרסומיו העיקריים עוסקים בתפישת העולם וההגות הפוסט-מודרנית. ספרו הידוע ביותר, פוסטמודרניזם (1997), עוסק בשיח הפוסט-מודרני, מציג אותו ומדגים אותו על מצבים ופרסונות בתרבות הישראלית. בנוסף, פירסם מבחר מאמרים בנושאים כגון מודרניזם ופוסט-מודרניזם, פמיניזם ופוסט-מודרניזם, שאלת הצדק בעידן הפוסט-מודרני, היחס בין תרבות גבוהה לנמוכה, וכן בנושאים של תקשורת בעידן הפוסט-מודרני. ספרו השני, האנציקלופדיה של הרעיונות(2012), נכתב בשיתוף עם דן ערב. האנציקלופדיה מאגדת ערכים בנושאים של תרבות, פילוסופיה ותקשורת בת זמננו, כאשר לכל ערך מוקדשת מסה קצרה, המתייחסת גם להקשר הישראלי, כשהוא רלוונטי, ורשימה ביבליוגרפית המאפשרת עיון נוסף בנושא הנדון. 
תרומתו העיקרית היא בכך שהיה בין הראשונים שהכניסו את המונח פוסט-מודרניזם לשיח הישראלי, וכן בכך שהתאים את מונחי השיח לתרבות הישראלית. ספרו פוסטמודרניזם עדיין משמש כאבן פינה בכתיבה עברית על פוסט-מודרניזם. 
References: 
