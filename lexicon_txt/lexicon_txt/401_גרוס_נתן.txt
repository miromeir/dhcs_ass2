Name: גרוס, נתן
Birth Year: 1919
Death Year: 2005
Birth Place: משפחת סוחרים אמידה
Occupation: סופר, משורר וקולנוען
Entry writer: ענת זיידמן
Entry Value: 
נולדבקראקוב למשפחת סוחרים אמידה שעסקה בשיווק מוצרי זכוכית וחרסינה. למד בגימנסיה עברית והצטיין במקצועות ההומאניים. סיים את לימודיו התיכוניים ב-1938 והחל ללמוד באקדמיה לאמנויות ובפקולטה למשפטים באוניברסיטה היגיילונית בקראקוב. עם פרוץ מלחמת העולם השנייהנאלץ להפסיק את לימודיו, ובשנים 1942-1941 שהה בגטו קראקוב. ב-1942 נמלט מן הגטו ובעזרת ניירות אריים הצליח לשרוד את השואה. מקראקוב עבר לוורשה ונשאר בה עד ההתקוממות הפולנית באוגוסט 1944. משם עבר לאוטבוצק ונשאר בה עד הגעתם של הצבא האדום והצבא הפולני. באביב 1945 חזר לקראקוב והחל לעבוד בסניף המקומי של הוועדה ההיסטורית היהודית, בעיקר בגביית עדויות של ניצולים. במקביל החל לעסוק בתרגום שירה מגרמנית ומיידיש לפולנית. 
בקראקוב הצטרף לתנועת הנוער "גורדוניה – מכבי הצעיר" ועמד זמן-מה בראש הקן המקומי. בד בבד למד בקורס לקולנוע בפיקוח האוניברסיטה היגיילונית ועם סיומו, בקיץ 1946, נשלח ללודז', שהיתה מרכז העשייה הקולנועית בפולין שלאחר המלחמה. כאן נפגש עם יוצרי קולנוע פולנים מפורסמים ושימש כעוזר הבמאי של סטניסלב ווהל בהפקת שעתיים, הסרט הפולני הראשון לאחר המלחמה.
בשנים 1950-1946 ביים בפולין כתריסר סרטי יידיש, בהם שניים באורך מלא. הראשון, בשם אונזערע קינדער ("ילדינו"), עוסק בילדים ניצולי שואה, וכיכבו בו שני הקומיקאים הנודעים דז'יגאן ושומכר. הסרט השני היה מיר לעבנגעבליבענע ("אנו הניצולים"). כמו כן יצר סרטים תיעודיים נוספים וכרוניקות על חיי היהודים בפולין במחצית השנייה של שנות הארבעים. 
בשנים 1949-1945 יצאו לאור שני ספרונים של תרגומיו לפולנית ליצירות משוררים עבריים ומשוררי יידיש. מתרגומיו לפולנית נמצא שירים של נתן אלתרמן, אברהם סוצקבר ומרדכי גבירטיג. פירסם מאמרים בכתבי העת היהודיים, בעיקר הציוניים, שיצאו לאור בלודז' בשנים הראשונות שלאחר המלחמה. ב-1950עלה לישראל עם אשתו ובנו התינוק.כאן המשיך את עשייתו התרבותית, אך שמר על הקשר עם פולין ותרבותה. פירסם קובצי שירים שבמרכזם חוויית יהודי פולין, המלחמה והשואה, והשתתף בקביעות בעיתונות בשפה הפולנית בישראל.
בשנים הראשונות אחרי עלייתו ריכז את מערכת היומן הקולנועי חדשות גבע. החל מ-1960 ביים יותר ממאה סרטים תיעודיים שעסקו בישראל ובאמנות יהודית. סרטו העלילתי המרתף זכה בפרס בפסטיבל ברלין ב-1964. שימש גם כמבקר הקולנוע בעיתון על המשמר. על עבודתו העיתונאית זכה בפרס בן דור.
כאדם שבמרכז הווייתו זיכרון השואה, היה גרוס פעיל בתחום ההנצחה, ובעיקר בתחום הכרת טובה למצילי היהודים בזמן השואה. במשך שנים רבות היה חבר פעיל ומעורב בוועדה להענקת תואר חסידי אומות העולם על ידי "יד ושם". גרוס היה פעיל בארגון יוצאי קראקוב בישראל, וקשריו עם פולין, שנחלשו בתקופת השלטון הקומוניסטי, שבו לפרוח לאחר קריסת הקומוניזם בסוף שנות השמונים. חודש הקשר הייחודי שלו עם עיר הולדתו ונעוריו קראקוב, שאותה אף הנציח בשיריו.
מ
ספריו: 4 שירי מרד ושואה (1970), בפולנית; מה נותר לנו מאותן השנים (1971), בפולנית; פירורי נעורים (1976), שירים, בפולנית; מי אתה אדון גרימק? (1986), בעברית; תולדות הקולנוע היהודי בפולין 1950-1910(1990), בעברית; והסרט העברי: פרקים בתולדות הראינוע והקולנוע בישראל (1991),בעברית. לאחר מותו ראו אור הספרים:הרפתקאות גרימק בארץ הקודש (2006), בפולנית; וגבירטיג: אגדה של משורר נגר (2009), בעברית.
ב-1989 זכה באות יקיר אמ"י על מפעל חיים, וב-1991 היה ראשון זוכי פרס האקדמיה הישראלית לקולנוע ("האוסקר הישראלי") על מפעל חיים.
References: 
בן אסתר, מ'. "מי אתה אדון גרימק?". הצופה. 28.11.1986. 6; ישראל, יעל. "הומורסקה אידית וטרגדיה יהודית". על המשמר. 19.8.1990. 10. 
