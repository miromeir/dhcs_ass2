Name: רגן, נעמי
Birth Year: 1949
Birth Place: ברוקלין, ניו יורק,
Occupation: סופרת בשפה האנגלית
Entry writer: אמנון ז'קונט
Entry Value: 
נולדה בברוקלין, ניו יורק, ארצות הברית. מ-1971 חיה בירושלים. החלה לכתוב בגיל מוקדם, אך רק לאחר שרכשה תואר ראשון ושני בספרות אנגלית ועלתה לישראל הפכה את הכתיבה לעיסוק קבוע. ב-1987 פירסמה את ספרה הראשון,Jephte's Daughter.
מנהלת אורח חיים דתי, שנמצא ברקע כל יצירותיה. בספריה היא חושפת את העולם האינטימי של דמויות מהסביבה החרדית הסגורה, ובכך הפכה לאחת הסופרות הידועות ביותר בקרב הנשים החרדיות, ובעיקר בנות העדה החרדית הגדולה בארצות הברית. בחוגים אלה ובעולם הדתי-חרדי בכלל, רבים זועמים על שהוציאה לאור את אשר הקהילה החרדית טורחת לטאטא אל מתחת לשטיח, ובעיקר את הנוקשות והשמרנות שבחברה זו ואת פגיעתה במעמד האישה. 
אחרי ספרה השלישי,The Sacrifice of Tamar(עקדת תמר),החליטה רגן שדי לה לעסוק בציבור החרדי, והתכוונה לעבור לכתוב על ציבורים אחרים, אך בהמלצת המו"לים שלה המשיכה בתחום שבו נחלה הצלחה רבה כל כך. בשלב מסוים עזבה את הקהילה החרדית והצטרפה לקהילה הדתית-לאומית. ואכן, ספרה עזר כנגדו (התפרסם באנגלית ב-2007) עוסק בציבור זה, השרוי בתוך פער שבין הדת והשמירה על המצוות לבין תשוקה כמוסה לחיים מודרניים.
פירסמה עד כה בעברית מחזה אחד, מניין נשים, שהוצג בתיאטרון "הבימה" ב-2002, ושמונה ספרים: ואל אישך תשוקתך (1996), סיפורה של אישה צעירה ויפה, בת הקהילה החרדית בירושלים, שנישאה על ידי שידוך ואינה מצליחה לכלוא את ערגתה לרומנטיקה וריגושים שלא מצאה בנישואיה, עד כדי כך שהיא מגיעה לידי ניאוף; בת יפתח (1998), סיפורה של יפהפייה בת שמונה-עשרה וברוכת כישרונות, בת למשפחה יהודית עשירה בקליפורניה, הנאלצת להסכים להשתדך לתלמיד חכם החי במאה שערים כדי לרצות את אביה; בידך אפקיד רוחי (1999) על אודות יהודייה קשישה ועשירה החיה בניו יורק וכופה על נכדותיה הצעירות לעזוב את חייהן הנוחים בניו יורק ולתור באירופה אחר כתב יד עתיק; עקדת תמר (1997), סיפורה של צעירה החיה עם בעלה הרב בקהילה חרדית בברוקלין ונאנסת על ידי פורץ שחור עור. מפחד שהידיעה תמוטט את נישואיה, היא מחליטה לא לגלות את סודה לאיש, אלא שהחיים מתגלגלים כך שאינה יכולה לעמוד בהחלטתה; סיפור אמריקאי (2001) על אודות משפחה המנסה לחיות את החלום האמריקני ונתקלת בשברו; הברית (2004), סיפורו של אונקולוג העובד בבית החולים"הדסה" ומוערך על ידי עמיתיו ומטופליו, יהודים כערבים. חייו השקטים משתנים מהקצה אל הקצה ביום אחד, שבו הוא עושה את דרכו לביתו שבגוש עציון. דרך סיפורו של הרופא עולים גם נושאים המרכיבים את החיים היהודיים בארץ, ובהם השואה, הטרור, יחסי ישראליםופלסטינים ועוד;עזר כנגדו (2007), סיפורה של צעירה נאה וחומרנית, המחליטה ברגע של בהלה להינשא לרב שמחפש את דרכו. ההכרח להפוך לדמות מופת בקרב הקהילה מוביל אותה למערבולת של בחירות בלתי צפויות, היוצאות מכלל שליטה;ב-2012 ראה אור תרגום ספרה כמיהה לעדן.
רוב ספריה של רגן, הן בשפת המקור והן בתרגומים לשפות אחרות, היו לרבי-מכר, וקהל קוראיה מונה מיליונים בכל רחבי העולם.
References: 
אורין,יהודית.״למצוא חתן". ידיעות אחרונותתרבות, ספרות,אמנות. 18.6.1999. 28;מנהיים, נעה. ״נקמה וזעם". ידיעות אחרונותספרות. 14.5.2004. 28-27.
