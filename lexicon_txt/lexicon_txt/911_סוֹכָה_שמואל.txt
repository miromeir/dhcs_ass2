Name: סוֹכָה, שמואל
Birth Year: 1931
Birth Place: עיירה ברזנה, מערב-אוקראינה
Occupation: משורר וסופר
Entry writer: דנה בן-זקן
Entry Value: 
נולד בעיירה ברזנה, מערב-אוקראינה. ב-1941, עם השתלטות הנאצים, נמלט ליערות – והוא בן עשר שנים בלבד – ושרד שם לבדו. הוריו ואחותו נספו. בתום המלחמה נדד דרך אוקראינה, פולין, גרמניה וצרפת ולבסוף הפליג ארצה בספינת מעפילים, שהה זמן-מה במחנה מעצר בקפריסין ורק ב-1947 הגיע לישראל. חודשים אחדים שהה בקיבוץ גליל ים, אבל כשפרצה מלחמת השחרור התעקש להתגייס לפלמ"ח ולחם במלחמה. ממייסדי קיבוץ משאבי שדה. לאחר שפגש את רעייתו, בת קיבוץ שמיר, עבר להתגורר עמה בקיבוץ ושם הקימו את משפחתם. 
החל לפרסם בגיל מאוחר יחסית. בריאיון לארנון לפיד (2011) סיפר שעזריאל אוכמני גילה אותו לאחר שנים רבות שבהן כתב למגירה. ספר שיריו הראשון, לומר מלים שגועו בתוכך, ראה אור ב-1976 בספרית פועלים. רבים מספריו ראו אור בהוצאה זו. ספרו האחרון, כלוא בתיבת תהודה(2011), כולל מבחר מקיף מתוך קובצי שירה קודמים ושירים חדשים.
סוכה מרבה לכתוב על תקופת השואה – הן על חוויות ההישרדות שלו כילד ביערות במלחמת העולם השנייה, הן על משפחתו ובעיקר על אמו ואחותו הקטנה. שיריו משופעים גם בייצוגים של הטבע וביסודות ארס-פואטיים. השירה וערכה התרפויטי שבים ומעסיקים אותו.
ספרו בפרוזה רסיס מכוכב האפר (2001) מספר על נער ששרד לבדו בימי המלחמה לאחר שכל בני משפחתו נספו. אמנם מדובר לכאורה בבדיון, אבל אין ספק שיסודותיו של הספראוטוביוגרפיים.
אף על פי שהמבקרים זיכו את שירתו בשבחים, לא הרבו לעסוק בה והיא לא מוכרת לרבים. פנחס יסעור (1990) ייחס זאת למיאונו של הציבור הישראלי להתמודד עם הטראומה של השואה.
יסעור, פנחס. "מראות החושך ההוא". מאזניים ס"ד (8). 1990. 19-18; לפיד, ארנון. "סיפורושלמשוררמהקיבוץ".Ynet. 11.4.2011; רגולנט, שמואל. "בוגר אולפנו של המוות". עתון 77 267. 2002. 11.
References: 
