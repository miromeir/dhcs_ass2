Name: אוחיון, משה 
Birth Year: 1969
Birth Place: דל ומתגורר בדימונה
Occupation: משורר
Entry writer: יובל פז
Entry Value: 
נולד, גדל ומתגורר בדימונה. ב-1987 התגייס לצה"ל ושירת בחיל האוויר. למד לתואר ראשון באוניברסיטת תלאביב בחוג לספרות עברית ובתוכנית הלימודים הכלליים. לאחרמכן המשיך בלימודי ספרות לתואר שני באוניברסיטת בן-גוריון, במסלול לכתיבה יצירתית. שיריו התפרסמו במוספי הספרות ובאנתולוגיות שונות, בין השאר בוקראתי לכך אהבה (בעריכת משה דור, 2008). מורה לכתיבה יוצרת ונודד ברחבי הארץ עם מופע בשם "משהו עוד כאן", הכולל סיפורים קצרים ושירים מולחנים בליווי נגינה בגיטרה.    
פרסומו הראשון היה השיר "סבא יוסף" (מאזניים ע"ח 1, 2004). בקובץ הביכורים חול ולימונים (עם עובד, 2006) בולט תיעוד העיר דימונה, הנמסר כשיטוט מצולם במחוזותיה האפורים. המשורר, הסוקר את תושבי המקום, משרטט את דיוקנם של האנשים הפשוטים, אלה הטורחים על עמל יומם כפועלי בניין, עובדי מפעל, מטאטאי רחובות, לצד המובטלים מעבודה – כולם נתונים במין שלווה פרובינציאלית על רקע נופי האבן והברזל מוקפי המדבר. דומה כי הקשר עם העולם החיצון מתמצה ב"[...] רַכֶּבֶת הַמַּשָּׂא הַסַּהֲרוּרִית/ הַחוֹלֶפֶת בִּיעָף, עַל מִכְמַנֶּיהָ הַנֶּעֱלָמִים/ בְּדַרְכָּהּ אֶל תַּחֲנוֹת הַמַּעֲבָר" (חול ולימונים,"תמונת מדבר"). אף שמהשירים מצטיירת מציאות קשת-יום של עוני ועזובה, עולה מהם רוח של אופטימיות: "עוֹד מְעַט/ תָּבוֹא הַשֶּׁמֶשׁ הַטּוֹבָה מִן הַמִּדְבָּר" (שם, "נגוהות של סוכר"). משירי הספר מתקבל הרושם שמקור היצירה הוא בדרך ההתבוננות התמימה במצוקה הקיומית הנובעת מהכישלון להיחלץ מהשוליים: "אֲנִי בֶּן לִשְׁנֵי יְלָדִים מִמִּפְעַל הַטֶּקְסְטִיל/ יָצָאתִי מִבֵּין הַמְּכוֹנוֹת, צָבוּעַ כְּצֶבַע הַחוֹל/ מוּבָל לְאַרְגַּז הַיְרָקוֹת/ לָשִׁיר אֶת הַשִּׁירִים" (שם, "ארגז ירקות").
ספרוהשני, ארבעים על האדמה, יצא ב-2010, ואף שיריו נטועים בהוויית העיירה ודמויותיה, אך דימונה אינה מוזכרת בו בשמה, וכך השירים הופכים כלליים ומופשטים יותר. אטיותם של השירים, הכנות המובעת בהם וכן תיאורים הנדמים כזיכרונות ילדות משווים לספר אווירה חלומית. קולו של אוחיון הוא קול ספרותי צלול. הוא מודע למרחב המחיה המצומצם, הנפרש בין המפעל לבין דירת השיכון. אך למרות זאת הוא בוחר להפנות עורף לאפשרות המחאה החברתית, ומעדיף להתעטף בסוג של התגלות רוחנית, שממנה נולדת שירה טהורה ומפויסת. 
ב-2011 הוציא אלבום מוזיקה בשם להישאר כאן בהרים, שבו הוא מבצע שבעה שירים שכתב והלחין. 
References: 
לאור, יצחק. "נופים מכאן, כלומר משם". הארץ ספרים. 31.1.2007. 14; שחורי, דפנה. "דימונה מולדתי". מקור ראשון. 15.12.2006. 19; שמריז, לירז. "6 ביקורות ממוקדות: ארבעים על האדמה". מאזניים פ"ה (3). 2011. 56.
