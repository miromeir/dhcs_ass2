Name: חומסקי, דב
Birth Year: 1913
Death Year: 1976
Birth Place: מינסק
Occupation: משורר
Entry writer: אבנר הולצמן
Entry Value: 
נולד במינסק. אחרי מלחמת העולם הראשונה עבר לקרטוז-ברזה שבפולין ולמד בבית ספר עברי. ב-1933 סיים את לימודיו בבית המדרש העברי למורים בווילנה והחל לעסוק בהוראה. בעודו תלמיד הסמינר פירסם שירים ראשונים בכתבי העת העבריים בפולין (זרמים, 1931; בסך, 1932), וכן קובץ שירים ראשון,במערבל (מעיינות, 1933). ב-1936 עלה לארץ ישראל כסטודנט באוניברסיטה העברית בירושלים. שנה לאחר עלייתו פירסם ספר שירים ראשון בארץ (צהריים לבאות, 1937), ועד 1951 הוסיף עליו עוד שישה (וילאות, 1940; החוף האחר, 1941; מפתחות אבודים, 1942; אי-שם, 1944; משירי המדבר, 1947; עלי דרך, 1951). במלחמת העולם השנייה התגייס לצבא הבריטי במסגרת הבריגדה היהודית ושירת בארץ, בצפון-אפריקה ובאירופה. חוויותיו בשנים אלה הזינו רבים משיריו. לאחר השחרור חזר להוראה, ובד בבד יצא מ-1948 לשליחויות שונות של חינוך והסברה בגולה מטעם המוסדות הלאומיים, תחילה בקרב שארית הפלֵטה בפולין ולאחר מכן בקהילות היהודיות במקסיקו ובארגנטינה. ב-1958 התמנה לנהל את בית הסופר בתל אביב, ולאחר מכן כיהן כמזכיר הכללי של אגודת הסופרים העבריים עד 1974. בעשור האחרון לחייו פורסמו עוד ארבעה קבצים משיריו: אזוב באבן (1966, כולל מבחר מן הספרים הקודמים); בעת ובעונה, 1969; אבק חוצות, 1972; עד בלי ירח, 1974. כחודשיים לפני מותו השלים הכנת מבחר מקיף משירתו המאוחרת (צעדים על גשר, 1977).
בשירתו מסתמנות שתי תקופות עיקריות מבחינה פואטית. משנות השלושים עד שנות החמישים היה תלמיד נאמן של הנוסח הניאו-סימבוליסטי השלונסקאי-אלתרמני, ויצק את חוויותיו לבתישיר מרובעים, חרוזים ושקולים, מוגבהי לשון ועתירי מטפוריקה צבעונית. ואילו בשנות השישים והשבעים ניכר בשיריו רישומה של המהפכה המודרניסטית נוסח עמיחי וזך. לשון שירתו הפכה פשוטה יותר, הדיבור השירי הוזרם בריתמוס חופשי של שורות פרומות והפאתוס החגיגי פינה את מקומו לאירוניה. עם זאת, ביסודו של דבר היה ליריקן מובהק, המביט אל העולם החיצוני ואל תוכו פנימה, מבודד רגעי חוויה נבחרים ומשתמש בהם כקרש קפיצה להפלגות הגותיות. בשנותיו האחרונות גברו והלכו בשיריו ביטוייה של תחושת ההחמצה והטעות, כאילו דבר-מה יסודי בחיים ובכתיבה לא עלה יפה, ולא נותר אלא להשלים עם כך במרירות מפוכחת.
References: 
קריץ, ראובן. "שירה של בקשת תיקון". ערב רב: על ספרים סופרים וסוגיות ספרות. תלאביב: פורה. 1990. 81-77;
359-349; קרמר, שלום. "שירת דב חומסקי – הגדרות ביניים". צעדים על גשר. תלאביב: הקיבוץ המאוחד.1977. 440-427; תורן, חיים. "על דב חומסקי במלאת 30 למותו". מאזניים מ"ב (4). מרס 1976. 290-289.
