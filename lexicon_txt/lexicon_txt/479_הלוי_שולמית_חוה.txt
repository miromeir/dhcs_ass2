Name: הלוי, שולמית חוה
Birth Year: 1955
Birth Place: -1955 בלוצרן, שווייץ,
Occupation: משוררת
Entry writer: סבטלנה נטקוביץ'
Entry Value: 
נולדה ב-1955 בלוצרן, שווייץ, לאביה יליד הארץ ולאם שוויצרית. בילדותה דיברה גרמנית ולמדה עברית רק עם חזרת משפחתה ארצה בהיותה בת חמש. בוגרת תואר ראשון במכללה לבנות בירושלים (1975), תואר מוסמך במחלקה להיסטוריה באוניברסיטת אילינוי (1981) ותואר שלישי בחוג להיסטוריה של עם ישראל באוניברסיטה העברית בירושלים (2009). החל מ-1994 שיריה מתפרסמים בכתבי העתפסיפס,צרור המור, דימוי, עתון 77, הדאר, שבו, גג ועוד. כמו כן תורגמו שיריה לאנגלית, לספרדית, לצרפתית ולערבית.
אחד הנושאים העומדים במוקד מחקריה האקדמיים ושירתה הוא העיסוק בתרבות וזהות האנוסים, שאליו הגיעה בעקבות העניין המתמשך במסורת היהודית ובתולדות משפחתה, שמוצאה מעדת מגורשי ספרד ששמרו על יהדותם והשתקעו בארץ ישראל. עבודת הדוקטור שלה עסקה בתולדות קהילת צאצאי האנוסים במקסיקו של ימינו, וגם קובץ שיריה הראשון,הטירה הפנימית (עקד, 1998), עוסק בהוויית האנוסים. הוא נערך כדיאלוג עם רעיונותיה ויצירותיה של סנטה תרזה – נזירה בת המאה השש-עשרה ממוצא האנוסים שכתבה ספרות מיסטית. 
יחד עם שיריה נכללו בקובץ תרגומיה לשירי צאצאי האנוסים החוזרים ליהדות בימינו. מעבר לממד ההיסטורי, תופעת האנוסים משמשת למשוררת מטפורה למצב קיומי של ההימצאות בתווך– בין הזהויות, בין התרבויות, בין הטוהר לטומאה, בין הגלוי לסמוי, בין החומר לרוח. גם שירי הקובץ השני שלה,אות הבל (2003), עוסקים בחוויות סף ובפירוק היחסים הקוטביים בין חומרי לנשגב, בין חילוני לדתי, בין תרבות לטבע. 
References: 
דגני, אסי. "איחוי קרעים".פסיפס 39. 1998. 36-37; ויג, שושנה."הדם הקורא: ריאיון עם המשוררת שולמית חוה הלוי".אפיריון 90. 2005. 18-21.
