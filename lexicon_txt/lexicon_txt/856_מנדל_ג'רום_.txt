Name: מנדל, ג'רום 
Birth Year: 1937
Birth Place: קליבלנד, אוהיו, ארצות
Occupation: סופר וחוקר ספרות
Entry writer: דקל שי שחורי
Entry Value: 
נולד בקליבלנד, אוהיו, ארצות הברית. סיים תואר ראשון ב-1959 באוברלין קולג', אוהיו. ב-1961 קיבל תואר שני וב-1966 תואר דוקטור מאוניברסיטת אוהיו. ב-1976 הגיע לארץ כמרצה אורח לשנתיים באוניברסיטת חיפה ובאוניברסיטת תל אביב. ב-1979 שב ארצה, התקבל כמרצה בכיר באוניברסיטת תלאביב, קודם לדרגת פרופסור, כיהן כראש החוג לאנגלית ולימד בו עד פרישתו לגמלאות (2005). פירסם ארבעה ספרי מחקר ומאמרים רבים שעניינם היבטים שונים של הספרות האנגלית בימי הביניים.במקביל לפעילותו האקדמית היה גזבר האגודה הישראלית של כותבי אנגלית. בתקופות מסוימות שימש גם עורך הספרות של כתב העת של האגודה,Arc.
פירסם מסיפוריו בכתבי עת בעולם, באנגלית ובעברית. ב-1997 זכה במקום הראשון בתחרות בינלאומית לסיפורים קצרים של פא"ן-אונסק"ו על סיפורו "פעם שלישית, גלידה". ב-1999 זכה במענק קרן עמו"ס לכתיבה יוצרת שליד בית הנשיא. קובץ של שמונה-עשר מסיפוריו, העוסקים בחוויה הישראלית מנקודת מבטו של מהגר עולה חדש, ראה אור על ידי התאחדות אגודות הסופרים(1999). מנדל מצליח להקסים, להטריד ולהעשיר את הקורא באמצעות שימוש מפוכח בידע לצד מבט חודרני אל הפסיכולוגיה האנושית. כתיבתו מינימליסטית, חותרת לתמציתיות המסווה מורכבות עמוקה. בכתיבתו ניכרת השפעתם של סופרים ידועים, אנגלים ואמריקנים בני כל הזמנים, כמו צ'וסר, דאן, שקספיר, האוסמן ואחרים.
סיפור שלו פורסם (2009) באנתולוגיה Tel Aviv Short Stories במלאות מאה שנה לתלאביב. 
References: 
