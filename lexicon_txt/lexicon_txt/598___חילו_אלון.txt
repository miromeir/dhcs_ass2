Name:   חילו, אלון
Birth Year:  (1972
Birth Place: יפו להורים שעלו
Occupation: סופר ומחזאי
Entry writer: אסתי אדיבי-שושן
Entry Value: 
נולד ביפו להורים שעלו מדמשק, סוריה. בילדותו גר בתלאביב, בשכונת נאות אפקה. בגיל תשע אובחן כמחונן ולמד בפרויקט המחוננים של תלאביב. בגיל שלוש-עשרה, בעקבות עבודת האב במשרד השיכון, עברה המשפחה לירושלים. למד ב"תיכון שליד האוניברסיטה" בירושלים. בנעוריו הרבה לקרוא, בעיקר ספרים של גינתר גראס, גבריאל גרסיהמארקס, א"ב יהושע ודויד גרוסמן. עבודתו הראשונה היתה כתיבת תסכיתי רדיו לתוכנית לילדים ברשת א'. בצבא שירת בחיל המודיעין. הוא בוגר החוג לאמנות התיאטרון במסלול כתיבה דרמטית ודרמטורגיה ובוגר החוג למשפטים באוניברסיטת תלאביב. עובד כיועץ משפטי בחברת הייטק.  
יצירתו כוללת סיפורים קצרים, מחזות, רומנים ורשימות בעיתונות היומית. סיפוריו הראשונים, "גן החיות התנ"כי בירושלים" ו"נראה לאחרונה", פורסמו בעתון 77 ובמאזניים בתחילת שנות התשעים. ב-1998 הועלתה ב"צוותא" קומדיה שחורה שלו בשם הערב חתונה, על אם ובנה המתבשרים, תוך המתנה לאב, כי אירע פיגוע סמוך למקום עבודתו. בפסטיבל עכו 1999 הועלה מחזהו היום של הכלבים על זוג נשוי הסובל מהתעללות הכלבים של שכניהם. שני המחזות הוצגו גם בתיאטרון הסטודנטים של אוניברסיטת הרווארד, ארצות הברית, בתרגומה ובבימויה של גילי בר-הלל. 
ספרו הראשון, הרומן מות הנזיר (חרגול, 2004), פורש גרסה בדיונית לפרשה הידועה "עלילת דמשק״. פגישה לילית בעיר דמשק ב-1840 בין הנזיר האיטלקי תומאסו לבין אצלאן פרחי, נער יהודי ממשפחת סוחרים עשירה, מסתיימת במוות ומובילה לעלילה, שבה מואשמים יהודי העיר ברצח הנזיר כדי להשתמש בדמו לאפיית מצות לחג הפסח. הספר נכלל ברשימת חמשת המועמדים הסופיים לפרס ספיר ב-2005, וחברי ועדת הפרס ציינו שיש בו "פרשנות לא שגרתית לאירועי 'עלילת דמשק' במאה התשע-עשרה, תוך שימוש בכלים ספרותיים מרתקים ובשפה ייחודית עשירה". הספר זכה גם בפרס נשיא המדינה ליצירת ביכורים (2006). 
ספרו השני,אחוזת דג'אני (2008), הוא רומן היסטורי הממוקד ביפו של 1895. הרומן בנוי כשני יומנים מקבילים ומתנגשים של שתי דמויות. האחת, צאלח דג'אני, ילד מוסלמי המתגורר עם אמו באחוזה גדולה סמוך ליפו; והשנייה, צעיר יהודי בשם חיים מרגליות קלווריסקי, מאנשי העלייה הראשונה, שהיה ה"ערביסט" של התנועה הציונית בתחילתה ונודע כאחד מגואלי הקרקעות שלה.  קלווריסקי לוטש עיניו אל האחוזה הפורייה של משפחת דג'אני, מתיידד עם צאלח ומתאהב באמו. בתהליך כתיבת הרומן נעזר חילו במכתבים שנשמרו בארכיון הציוני בירושלים, והוא מבקש לשחזר את העברית של סוף המאה התשע-עשרה. הספר נוגע בנושאים פוליטיים בוערים, כגון  זכות השיבה הפלסטינית ועברה המוסלמי של תלאביב-יפו, כמו גם בשאלת ההכחשה וההדחקה של האחוזות והכפרים הפלסטיניים שהיו קיימים בלב לבו של הפרויקט הציוני. חילו פורש את שני הנרטיבים, הערבי והיהודי, אך אינו נוקט עמדה לטובת אחד הצדדים.
References: 
גלוזמן, מיכאל. "בין ההיסטרי להיסטורי". הארץ ספרים. 28.7.2004. 6, 13; גלסנר, אריק. "אסקפיזם בעור של תעוזה". מעריב ספרות.29.2.2008. 26; סתיו, שירה. ״הכל עומד על מקומו בשלום?״. הארץ ספרים. 12.3.2008. 1, 4.
