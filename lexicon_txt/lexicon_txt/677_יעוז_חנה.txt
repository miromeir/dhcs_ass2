Name: יעוז, חנה
Birth Year: 1935
Birth Place: תל אביב
Occupation: חוקרת ספרות
Entry writer: אביב עקרוני
Entry Value: 
נולדה בתל אביב. בעלת תארים ראשון ושני מטעם האוניברסיטה העברית בירושלים ותואר דוקטור מאוניברסיטת בר-אילן, שבה שימשה כמרצה ובה התמנתה לפרופסור מן המניין (1994). ניהלה את הכשרת המורים בבית הספר לחינוך (1995-1991) ואת הקתדרה לחקר הוראת מקצועות היהדות ע"ש הרב ד"ר אוקס (2004-1999). ייסדה את המכון ע"ש ואן-גלדר לחקר ספרות השואה ודרכי הוראתה ומנהלת אותו מ-1990. מטעם מכון זה היא עורכת פרויקט מולטימדיה בנושא "משוררים וסופרים ניצולי שואה ובני ניצולים". 
פירסמה עשרות מאמרים בכתבי עת מקצועיים. ערכה ספרי לימוד, ספרי עזר, ערכות לימוד והדרכה ואנתולוגיות, בהם: הרומן – מבחר מאמרים להכרת יצירות מופת (1966) ושירה צעירה – אוסף (1969). מ-1995 עורכת משנה של כתב העת לשירה פסיפס. נשואה למשורר איתמר יעוז-קסט. זכתה בפרסים, בהם פרס "יד ושם" (1980), פרס ואלנרוד מטעם אגודת הסופרים (1984) ופרס עגיט לספרות השואה, טורונטו, קנדה (1995).
ספרה הראשון הוא סיפורת השואה העברית כסיפורת היסטורית וטראנס-היסטורית (1980). נערך בו מפגש מקיף, חלוצי בעברית, עם נושא השואה בסיפורת העברית מנקודת ראות המבחינה בין סיפורת המשתלבת באירועים ההיסטוריים לזו העוגנת במרחבים האיומים, שהם מעל ומעבר להיסטוריה, וכן נבחנות בו יצירותיהם של אורי אורלב, אהרן אפלפלד, שמאי גולן, יהודה עמיחי, יונת ואלכסנדר סנד, נעמי פרנקל, ק' צטניק, יורם קניוק ואיתמר יעוז-קסט.
בספרה השני, השואה בשירת דור המדינה (1984), היא מנתחת את שירתם של בני הדור, שחלקם עברו את חוויות השואה והמלחמה באירופה וביצירתם חברו הטראומה האישית והטראומה הלאומית, ואילו אחרים כתבו על זוועות השואה מרחוק ובשירתם נכללים שירי זעקה, קינה ומחאה. פרק מיוחד בספר מוקדש למשוררים צעירים בני ניצולים, הממשיכים להטמיע בשיריהם מסרים אידיאיים ודרכי עיצוב בדומה לקודמיהם. מהיוצרים החשובים ששירתם נחקרה בספר: אבא קובנר, דן פגיס, יעקב בסר, אמיר גלבע, חיים גורי, אבנר טריינין ואשר רייך.
הניגון והזעקה (1995) הוא מחקר המוקדש לשירת השואה של משוררי שנות הארבעים בארץ ישראל, ומשלים במבט לאחור את הספר הקודם. משוררים כאורי צבי גרינברג, נתן אלתרמן וש' שלום נעים לטענתה בין "הזעקה" הישירה והאמירה הגלויה, שמופיעים בה יסודות רטוריים ופתטיים, ובין "הניגון" ודרך העיצוב שנוטים לעידון קולות הזעקה, המחאה והקינה.
References: 
בלאט, אברהם. "חינוך לערכים וספרות השואה". הצופה. 27.9.1992. 5; וינברגר, מרים. "הניגון והזעקה מאת חנה יעוז". מבוע כ"ט. 1995. 115-110; רצבי, שלום. "בין מודעות להפנמה (על 'הניגון והזעקה')". עתון 77. מאי 1995. 21-20, 42.  
