Name: עמית-כוכבי, חנה 
Birth Year: 1946
Birth Place: חיפה וסיימה את
Occupation: מתרגמת וחוקרת
Entry writer: דורון ב' כהן
Entry Value: 
נולדה בחיפה וסיימה את ביתהספר "הריאלי" במגמת מזרחנות. למדה באוניברסיטה העברית בירושלים וקיבלה תואר ראשון ושני בשפה וספרות ערבית ובספרות אנגלית (1968, 1971). כמו כן סיימה לימודי תעודה בתרגום כתבי מדע אנגלית-ערבית-עברית (1975). את תואר הדוקטור קיבלה באוניברסיטת תלאביב, בהדרכתו של פרופ' גדעון טורי, על מחקרה החלוצי והמקיף בתולדות התרגום הספרותי מערבית לעברית מראשית הציונות ועד סוף המאה העשרים (1999). לימדה אנגלית, ערבית ותרגום באוניברסיטאות ובמכללות שונות בארץ. במכללת "ביתברל" היתה שותפה להקמת המסלול לתרגום ערבית-עברית-ערבית, והכשירה מתרגמים משתי השפות. מילאה תפקידי הוראה והנחיה בלימוד ערבית בבתי ספר עבריים, והשתתפה בהכנת תוכניות לימודים. מאז 2003 מרצה בחוג לתרגום ולחקר התרגום באוניברסיטת בר-אילן.
כמתרגמת פעילה פירסמה תרגומים רבים של שירה קלאסית ומודרנית, פרוזה, מחזות וספרות תיעודית. עיקר תרגומיה מהשפה הערבית, אך היא פירסמה תרגומים גם מאיטלקית ומאנגלית לעברית, ומעברית ומערבית לאנגלית. רבים מתרגומיה פורסמו במרוצת השנים בכתבי עת ובאנתולוגיות. מתרגומיה שפורסמו כספרים בולט בין שני חצאי התפוז (1991), התכתבות בין המשורר מחמוד דרוויש, שגלה מישראל, והמשורר סמיח אל-קאסם, שנותר לחיות בה. בספר זה כותבים שני המשוררים בלשון פיוטית עשירה, המתורגמת להפליא, הן על ענייני שירה והן על מציאות החיים הפלסטיניים והחיים בכלל. כמו כן תירגמה מאנגלית את ספרה של וירג'יניה דניאלסון, קולה של מצרים: אום כולת'ום, שירה ערבית, החברה המצרית במאה העשרים (2003), תרגום שהצריך גם ידע ניכר במוזיקה. באחרונה הקדישה כמה שנים לתרגום מבחר מהלקט הערבי הקלאסיסיפורי אלף לילה ולילה. כרך ראשון פורסם בכותרת לילות ערב: מבחר מאלף לילה ולילה (2008), והכרך השני, הנושא את אותו שם, פורסם כשלוש שנים לאחר מכן (2011). בניגוד למתרגם הקודם של היצירה לעברית, יוסף יואל ריבלין, בחרה לתרגם מבחר מייצג מהסיפורים ולא את הקובץ בשלמותו, תוך שימוש בלשון עדכנית אך מוקפדת ובעברית פיוטית ועשירה בהמצאות.
מהמחזות שתירגמה הוצגו על הבמה, בין השאר, המטפס על העץ מאת תופיק אל-חכים (1978), לילה אחד בחיים מאת מחמוד עבאסי (1984), הציפורים בונות את קנן בין אצבעות רגליה מאת מועין בסיסיו (2006), וכן שניים על גג בודד מאת נינו דינטרונה וג'אקומו ראוויקיו (1986), שתורגם מאיטלקית.
לצד תרגומיה התמידה בפרסום ביקורות ספרות בעיתונות הכתובה והמשודרת ומאמרים אקדמיים בכתבי עת בארץ ובחו"ל, בתחומי התרגום והוראת הערבית. בשנות השבעים היתה חברת מערכת כתבהעת שדמות בעברית ובאנגלית, וכן היתה המייסדת והעורכת של ביטאון המורים לערבית ולאסלאם (2000-1986).היא עוסקת גם בתרגום סימולטני ערבית-עברית-אנגלית.
תרגומיה מתאפיינים בקפדנותם ובמציאת פתרונות הולמים להעברת רבדים שונים של השפה הספרותית והמדוברת. היא רואה בתרגום, ובמיוחד בתרגום מערבית לעברית ולהפך, וכן בהכשרת מתרגמים לצורך זה, לא רק כלי להקניית ידע והנאה אסתטית, אלא גם גשר חשוב לבניית הבנה הדדית בין שני העמים.
זכתה בפרס הקרן על שם דוד בן-גוריון ב-1983, בפרס האגודה הבינדתית בישראל על מפעל חייםב-1988,בפרס מרכז תמי שטינמץ למחקרי שלום מטעם אוניברסיטת תלאביבב-1996, ובפרס טשרניחובסקי לתרגומי מופת על תרגומה לכרך א' של לילות ערב.
References: 
בהר, דניאל. "לאנשים יש עדיין רעב לסיפור".הארץ ספרים. 28.5.2008. 24;
Weissbrod, Rachel. "Translation Research in the Framework of the Tel-Aviv School ofPoetics and Semiotics". Meta 43:1.1998. 35-45.
