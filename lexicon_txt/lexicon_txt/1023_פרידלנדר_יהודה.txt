Name: פרידלנדר, יהודה
Birth Year: 1939
Birth Place: תל אביב
Occupation: חוקר ספרות
Entry writer: אבידב ליפסקר
Entry Value: 
נולד בתל אביב. אביו היה סגן מנהל בית הספר העירוני-דתי "צייטלין" בתל אביב. הצטרף כסטודנט למחלקה לספרות עברית ולספרות כללית באוניברסיטת בר-אילן והיה לאחד מתלמידיו המובהקים של פרופ' ברוך קורצווייל. סיים את לימודי הדוקטורט ב-1968. עבודת הדוקטור שלו עסקה בשירה העברית החדשה במאות השמונה-עשרה והתשע-עשרה. פרופסור אמריטוס באוניברסיטת בר-אילן, שבה שימש כראש המחלקה לספרות עברית ולספרות משווה, כדיקן הפקולטה למדעי הרוח וכרקטור האוניברסיטה.  
ספרו הראשון הוא אורי צבי גרינברג: עיונים בשירתו (מחברות לספרות, 1966). אחריו הופיע חיבורו בין הוויה לחוויה: מסות על יצירתו העברית של י"ל פרץ ומבחר מיצירותיו אשר לא כונסו בכתביו (1974), מחקר המתמקד בעיון ביסודות האידיאולוגיים והאקזיסטנציאליים ביצירותיו העבריות של סופר זה. 
עמד בראש "מכון קורצווייל" מיד עם היווסדו. הוא אחד מחוקריה המרכזיים של ספרות ההשכלה. מחקריו ממוקדים במיוחד בכתבים הסאטיריים של ספרות זו, ובמסגרת זו חיבר את פרקים בסאטירה העברית בשלהי המאה הי"ח בגרמניה (1979), וכן את הסדרה במסתרי הסאטירה: פרקים בסאטירה העברית החדשה במאות הי"ח-י"ט (1994-1984). כמו כן העמיד מהדורה מדעית מוערת של כל הצופה לבית ישראל מאת יצחק ארטר (1996).
קו ייחודי במחקריו אלה הוא בקיאותו בספרות ההלכה ויכולתו לעמוד על הדקויות הפולמוסיות בספרות זו על רקע המאבקים שבין חסידים, מתנגדים ומשכילים. להיבט זה הקדיש חיבור נרחב בשם בין הלכה להשכלה: מקומן של סוגיות הלכתיות במרקם סוגות ספרותיות (2004), שבו הרחיב את עיוניו אלה לספרות העברית החדשה, בעיקר יצירותיהם של ש"י עגנון ושל חיים הזז.
תחום נוסף שהעניק לו תשומת לב מיוחדת הוא שירתו של אורי צבי גרינברג. בנוסף לחיבור הספר על יצירתו של אצ"ג שנזכר קודם, השתתף בעריכת שני קובצי מחקר על אודותיו. 
בנוסף ערך והוסיף מבואות והערות לכמה ספרים, בהם: י"ל פרץ,מפי העם (1966); שמעון ראבידוביץ, שיחותי עם ביאליק (עם בנימין ח"י ראביד, 1983); אד"ם הכהן, שירי שפת קודש, מבחר (עם מנוחה גלבוע, 1987); ו-The Writings of Abraham Loeb Benjaminson(1994).
זכה בפרס טלפיר לספרות, בפרס ברנשטיין לביקורת ספרותית ובפרס על שם אברהם קריב לביקורת הספרות.
References: 
גלבוע, מנוחה."סאטירה ומסתוריה". מאזניים ס"ח (10-9). 72-71; ויס, הלל והלל ברזל (עורכים). חקרי עגנון: עיונים ומחקרים ביצירת ש"י עגנון – מוגש לפרופ' יהודה פרידלנדר. רמת גן: אוניברסיטת בר-אילן. 1994; לפידוס, רינה."סתרי הסטירה המשכילית". מחקרי ירושלים בספרות עברית ט"ז. 186-183.
