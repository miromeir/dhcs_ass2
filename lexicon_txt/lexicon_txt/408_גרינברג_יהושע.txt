Name: גרינברג, יהושע
Birth Year: 1963
Birth Place: ניו יורק ועלה
Occupation: סופר ועורך
Entry writer: שושי שפרבר
Entry Value: 
נולד בניו יורק ועלה עם משפחתו ארצה כשהיה בן ארבע. שנות ילדותו עברו עליו בשכונת אחוזה בחיפה. ב-1982 החל את לימודיו בישיבת ההסדר "הכותל" בירושלים, ובמסגרת זו שירת בחטיבת גולני. ב-1986 עבר ללמוד בישיבת "מקור חיים" בירושלים. עבד בין השאר כעוזר צלם ועוזר הפקה, כתחקירן בערוץ 1, כרכז טלוויזיה קהילתית במתנ"ס וכצלם וידיאו עצמאי. ערך את כתב העת מבוע ליצירה יהודית בספרות, בהגות ובאמנות.
ספרו הראשון, ההיפך, יצא לאור ב-1997 בהוצאה עצמית. זו נובלה הכתובה כווידוי של תלמיד ישיבת הסדר, הנזכר ביחסיו עם בחורה בשם איילת שנפטרה מסרטן. עיקרו בתודעתו המסוכסכת של הצעיר, שמתלבט בין משיכתו לנערה הגוססת לבין מחויבותו לעולם ההלכה. 
ב-1999 יצא לאור ספרו כמעט כלה, המאגד את הנובלה "ההיפך" ונובלה בשם "כמעט כלה", שבה מספרת מרים, מנהלת בית ספר תיכון לבנות ואם לשלושה ילדים, על המשבר הרגשי שנקלעה אליו. חייה התערערו כשדימתה לראות בבנה דוד החייל את בבואתו של אהוב נעוריה יונתן, שאותו עזבה בגלל חולשתו הנפשית. היא כותבת יומן על אהבתה הראשונה שהתעוררה שוב ועל חייה האפורים בהווה. 
ב-2001 יצא לאור הרומן בינתיים. כאן הרחיב את עיסוקו בעולם הדתי, כאשר במרכז העלילה הציב קבוצת צעירים דתיים המתגוררים בירושלים. העלילה נעה בין שני סיפורי אהבה מרכזיים, אהבתה של סטודנטית לביולוגיה לבחור חוזר בתשובה ואחר כך לשותפו לדירה, והקשר שנרקם בין שני עולים חדשים. ביצירה זו מודגשת הנטייה של גרינברג לנסות לאמץ את לשון הדיבור היומיומית. הרומן הוא כעין טלנובלה על חייהם של צעירים דתיים המתלבטים בשאלות דוגמת מגע פיזי בין המינים ומוסר מול דת. ברומן עוד לא (2002) התרחק הסופר מהעולם הדתי והישראלי. עלילת הרומן מתרחשת בעולם ההייטק האמריקני, ועיקרה תיאור הקשר הסבוך, העדין והמהוסס שמתפתח בין שני צעירים לא יהודים. 
נוסחו מקוטע ומגומגם במתכוון, משום שהוא מבקש לייצג תודעות של אנשים שאינם רהוטים. המצוקות של הגיבורים נובעות מהרגשת החטא המלווה אותם כצל. הקושי ביצירת מגע (פיזי ולשוני) עם אדם אחר עובר כחוט השני ביצירותיו. הדמויות כמהות ליצור קשר ואינן מצליחות. יצירתו מצליחה לייצג מציאות חולין ישראלית דתית, שאינה מוכרת לרבים מן הקוראים.
References: 
אורן, יוסף. "בין אפיקורסות לאמונה". נתיב 13 (76-75). 2000. 104-100; הולצמן, אבנר. "דתיים כבני אדם". ידיעות אחרונות ספרות. 27.8.1999. 27-26. 
