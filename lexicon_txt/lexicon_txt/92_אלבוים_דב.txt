Name: אלבוים, דב
Birth Year: 1970
Birth Place: ירושלים למשפחה חרדית
Occupation: סופר ועורך
Entry writer: אבנר הולצמן
Entry Value: 
נולד בירושלים למשפחה חרדית. למד בישיבת "איתרי" לצעירים ובישיבת "חברון". בנעוריו פרש מן החברה החרדית וסיים את לימודיו בבית הספר התיכון "רנה קאסן". שירת בצה"ל ככתב צבאי ועורך בשבועון במחנה. לאחרמכן היה כתב בעיתונים חדשות וידיעות אחרונות וסיקר בעיקר את העולם החרדי. למד באוניברסיטת תלאביב והשלים ב-2005 תואר שני בפילוסופיה יהודית, קבלה וחסידות. עבודת הגמר שלו עסקה בהגותו של רבי נחמן מברסלב. בשנים 2007-2006 כיהן כעורך הראשי של הוצאת ידיעות אחרונות, ובתפקיד זה יזם והוביל את מפעל "עַם הספר"– פרסום פופולרי של עשרות ספרי יסוד מן היצירה הרוחנית היהודית לדורותיה. בד בבד עסק ביצירה טלוויזיונית, ומאז 2001 הנחה מאות תוכניות אירוח, שיחה ותיעוד של אנשי מדע ורוח. הוא מרבה להופיע ולהרצות בנושאי התרבות היהודית. במסגרת פעילותו בארגון "בינה" היה ממקימי "הישיבה החילונית" בדרום תלאביב, ומאז ייסודה ב-2006 נמנה עם המורים הקבועים בה.
פירסם עד כה שני רומנים. הראשון, זמן אלול (עם עובד, 1997), מתאר שבועות אחדים בחייו של תלמיד ישיבה כבן חמש-עשרה בחודש אלול, על סף הימים הנוראים. אפשר לראות בו מעין צאצא רחוק של ספרות המתלבטים באמונתם משלהי המאה התשע-עשרה, כגון "לאן" של פייארברג, "המתמיד" של ביאליק ו"מעבר לנהר" של ברדיצ'בסקי. הרומן הרשים את קוראיו בעיצוב הריאליסטי-גרוטסקי, המהימן עד לפרטי פרטיו הזעירים, של ההווי הדחוס בישיבה, ובאופן שנבנית בו תודעתו של נער צעיר, אפוף מועקות ומצוקות של גיל ההתבגרות, מתלבט בייסורי אשמה ובושה מחמת צורכי הגוף ונכסף לטוהר רוחני ולחסד אלוהי.
הרומן השני, חיי עם האבות (2001, זכה בפרס נשיא המדינה לספרות ל-2002), עוקב אחר קורותיו של צעיר ישראלי המחפש משמעות, ובסיפור חייו שזורה עלילה פנטסטית על פגישות קבועות שהוא מקיים עם דמויותיהם של אברהם, יצחק ויעקב. שלושת האבות מלווים אותו מילדות ועד בגרות, מספקים לו הדרכה וחושפים לפניו את קורותיהם "כפי שהיו באמת". אפשר לתאר את הספר כמדרש קומי מקורי על ספר בראשית, שנועד להחיותו ולהשיב לו את טעמו עבור הקורא בן-זמננו, וכן כמסע סאטירי בשוק הרוחניות הממוסחרת של העידן החדש, המציע את מרכולתו המפוקפקת לצעירים אובדי דרך. בצד אלה יש להזכיר פרקים מרומן שבכתובים, רק שפתיה נעות, שפורסמו ב-2006 ומתארים צעירה חרדית המתלבטת ומתייסרת ביחסיה עם סביבתה.
ספרו השלישי,מסע בחלל הפנוי: אוטוביוגרפיה רוחנית (2007) הוא, כהגדרת המחבר, "מסע של בירור זהותי ואמונתי באמצעות המסורת היהודית". עשרת פרקיו של הספר קרויים בשמותיהן של הספירות הקבליות. שזורים בו יחד פרקי וידוי וזיכרונות אוטוביוגרפיים-משפחתיים, קטעי הגות מקוריים, בירורים תיאולוגיים, עיונים פרשניים בסיפורי התנ"ך ובמסורות המדרשיות המשתלשלות מהם, והתמודדות עם פרקים מן הקבלה והחסידות. סיומו של המסע באישור מחודש של אמונתו הדתית של המחבר ובכינון מחדש של יחסיו עם אלוהיו בנוסח אישי סבוך ומורכב.
פירסם גם שני ספרי ילדים: האריה הרעמתן והג'ירפה גם (2006) וזאביק התמנון והסוסון אפרים (2008).
References: 
הולצמן, אבנר. "בובת נחום-תקום". מפת דרכים: סיפורת עברית כיום. תלאביב: הקיבוץ המאוחד. 2005. 253-251;לויתן, עמוס. "היהדות במסע מופלא". עתון 77 323. אוגוסט 2007. 31-30; פרידלנדר, יהודה. "חטאות נעורים".
ידיעות אחרונותספרות. 31.10.1997. 26. 
