Name: ברעם אשל, עינת
Birth Year: 1968
Birth Place: גדלה בטבעון
Occupation: חוקרת ספרות
Entry writer: אביבה קרינסקי
Entry Value: 
נולדה וגדלה בטבעון.רכשה את הכשרתה האקדמית בחוג לספרות עברית באוניברסיטת תל אביב עד לקבלת תואר דוקטור (2006). נמנתה עם סגל ההוראה של החוג מאז 1994. מ-1997 מלמדת גם בחוג לספרות במכללת "בית ברל", משמשת שם חברת סגל במרכז "ימימה" להוראת ספרות ילדים ונוער ולמחקרה, ונמנית עם עורכי כתב העת של המרכז, עולם קטן.
עיקר מחקרה עוסק בספרות העברית במאה התשע-עשרה ובראשית המאה העשרים. בספרה בין המשעול לדרך המלך (2001) עמדה על התהליכים שהביאו לפריחתה של הנובלה בספרות העברית בראשית המאה העשרים, תיארה את הצרכים שמילאה הנובלה כתחליף לרומן, שנעלם אז במידה רבה מן הזירה הספרותית, ודנה בדוגמאות המופת שז'אנר זה הניב. בספרה מלחמת הריאליזם על נפשו: ייצוגי מציאות בספרות ההשכלה העברית 1881-1857 (2011) תיארה את האסכולה הריאליסטית שהתגבשה בספרות ההשכלה העברית המאוחרת בסיפורת, בשירה ובביקורת. הספר עומד על יחסי המשיכה והדחייה שהתקיימו בין מחשבת הריאליזם, שנשמת אפו היא השאיפה לייצוג אובייקטיבי של מציאות, לבין היסוד האידיאולוגי והתעמולתי המוטבע במחשבת ההשכלה. 
References: 
