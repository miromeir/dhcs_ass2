Name: משאלי, יעל
Birth Year: 1961
Birth Place: גדלה בבני ברק
Occupation: סופרת
Entry writer: דקל שי שחורי
Entry Value: 
נולדה וגדלה בבני ברק. בת למשפחה דתית-לאומית. יועצת משפחתית. פירסמה שני ספרי ילדים. הראשון, כל אחד המשפחה שלו(קוראים, 2002), נכתב עם יהודה אטלס. זהו אחד הספרים הראשונים בעברית העוסקים במשפחות אלטרנטיביות: הורים גרושים, משפחות חד-מיניות, ילדים מאומצים ועוד. ספרה השני לילדים, תומר, המלאך של אמא, פורסם ב-2005.
שני ספריה הראשונים למבוגרים, שראו אור בהוצאת ידיעות אחרונות, נטועים עמוק בהווי החיים של הציבור הדתי-לאומי. גיבורת הרומן כרת (2006) היא נשמה, מתנחלת שבעלה נרצח במה שנראה כפיגוע אך מתברר כסיבוך פנים-משפחתי. הרומן שעשני כרצונו (2007) מגולל מסכת של אלימות מינית קשה שבמרכזה רב בכיר מתעלל, וקורבנותיו: אשתו ונשים אחרות. הסיפור מתכתב עם סיפורם של ברוריה ורבי מאיר, וכןעם פרשיות אקטואליות של אלימות מינית בחברה הדתית-לאומית ומחוצה לה. ספריה הבאים הםאישה אל אחותה (2008), שהיה לרב-מכר, ורק בוקר קיץ, לכאורה (2009).ב-2012 ראה אור ספרה בניין שלם, כניסות א-ה.
כתבה טורי דעה באתר האינטרנט של מעריב, "שוברת מסורת", ובידיעות אחרונות, ובהם הביעה דעות פרובוקטיביות על מיניות, הומוסקסואליות ואלימות מינית. כמו כן כתבה טורי דעה בנושאים פוליטיים, שניכרת בהם אוריינטציה שמאלנית. 
על ביקורות שהתייחסו ליצירתה מהכיוון האסתטי הגיבה: "אין בי שום עניין לייצר ספרות. אני כותבת ספרים כחלק ממה שאני עושה כדי לשנות את העולם"(ברזילי, 2008). זוכת פרס ראש הממשלה לסופרים עבריים על שם לוי אשכול לשנת 2007.
References: 
סתיו, שירה. "הספר השני". הארץ ספרים.2.7.2008. 6; קרינסקי, אביבה. "זאת עם הגב אלינו". מאזניים פ"ב (1). ספטמבר 2008. 64.
