Name: ורד, בן
Birth Year: 1978
Birth Place: אזור
Occupation: סופר
Entry writer: חן שטרס
Entry Value: 
נולד באזור. למד משפטים באוניברסיטה העברית בירושלים וכיום עורך-דין. בתקופת לימודיו ערך את עיתון הסטודנטים פי האתון. זכה בתחרות הסיפור הקצר של מקור ראשון לשנת 2005. 
הרומן הראשון שלו, כלבי קיץ, ראה אור ב-2006 בהוצאת בבל. עלילת הרומן מתרחשת בעיירה השוכנת לרגלי "הר חירייה" בקיץ ישראלי אופייני ודמויותיה הן מהגרים ואאוטסיידרים, שהפכו לחלק בלתי נפרד מהנוף האנושי המקומי. עם זאת, הרומן חורג ממתכונת של רומן ריאליסטי: המרחב המעוצב מקבל ממדים מיתיים ודמויותיו הן פיתוחים שונים של דמות הקדוש-הטמא. המערך התמטי והסמלי של הרומן מושתת על תפישת עולם הומניסטית המדגישה את הגרעין המשותף של בני האנוש, שנאלצים לשרוד בעולם קשה ואלים ומוצאים נחמה פורתא בקשרים עם הזולת.
סגנון הרומן ממזג בין לשונות ומשלבי לשון שונים: לשון המספר גבוהה ופיגורטיבית ולשונותיהן של דמויותיו המהגרות עשויות עברית עילגת ושברי מילים וקללות ברוסית. זיקתו של הרומן לספרות העברית ניכרת בעיצוב המרחב השולי המזכיר את הרומנים של קנז ובעיצוב הדמויות האפלפלדי, וכן בהשתלבותו במגמה של ייצוג תתי-לשונות, שרווחת בספרות הישראלית של שנות האלפיים. הרומן התקבל על ידי הביקורת כספר ביכורים מרשים.ספרו השני של ורד,איך הכנתי את עצמילמלחמה,ראה אור ב-2011.
References: 
דותן, קרן. "נחישותה של נערה חיוורת ועולמו המסויט של ענק בודד". הארץ ספרים. 6.12.2006. 4; הרצוג, עמרי. "חדל אש". הארץ ספרים. 18.5.2011.
