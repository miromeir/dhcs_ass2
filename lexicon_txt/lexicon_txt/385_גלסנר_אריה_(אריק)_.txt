Name: גלסנר, אריה (אריק) 
Birth Year: 1973
Birth Place: גדל בכפר הרוא"ה
Occupation: מבקר, חוקר ספרות וסופר
Entry writer: זיסי סתוי וורד טוהר
Entry Value: 
נולד וגדל בכפר הרוא"ה למשפחה ציונית-דתית. למד בבית ספר יסודי ממלכתי-דתי ובישיבה תיכונית במקום הולדתו ולאחר מכן בישיבה הגבוהה בהתנחלות בית אל, שאותה עזב כדי להתגייס לישיבת ההסדר באור עציון. את שירותו הצבאי עשה בשריון. בשנים 1997-2001 למד באוניברסיטת תלאביב בתוכנית הבין-תחומית לתלמידים מצטיינים. את התואר השני בספרות עברית סיים באוניברסיטת תלאביב ב-2004, וב-2011 קיבל תואר דוקטור מאוניברסיטת בר-אילן. נושא עבודת הדוקטור שלו: ביקורת הספרות העיתונאית בישראל בעידן הפוסט-מודרני. 
ב-2004 החל לכתוב ביקורות ספרות ותרבות. במהלך השנים כתב מאות ביקורות ספרות ותרבות בעיתונים מעריב, מקור ראשון, הארץ, ידיעות אחרונות, טיים אאוטוב-ynet. פירסם מאמרי ביקורת בכתבי העת תכלת, עמדה, אודיסיאה וארץ אחרת. מאמרו על חנוך לוין פורסם בספר אדוני התרבות: אנטומיה של יצרני תרבות ישראלים (2003). כתב עם עירן דורפמן את ההקדמה לספר נגד הדקונסטרוקציה מאת ג'ון אליס (2004). 
חוויית המעבר מהעולם הדתי לעולם החילוני משמשת נושא לספרו ובזמן הזה, שראה אור ב-2004 בהוצאת כתר, ולסיפור קצר שפירסם בכתב העת מסמרים ב-2009.
ב-2007 זכה בפרס ברנשטיין לביקורות ספרות. כתיבתו הביקורתית מתאפיינת בנחרצות ובדעתנות, ובכלל זה אין הוא נרתע מכתיבת ביקורות שליליות, שהן כשלעצמן מלמדות על השקפתו על תפקידו של המבקר כסוג של נווט ומורה דרך בשדה הספרות. לפיכך הוא נוטה להסתייג מהמגמות השולטות בשיח התרבותי העכשווי, שהן לטעמו תוצאה של קץ עידן האידיאולוגיה בביקורת הספרות, התוחמות ומצמצמות את עמדת המבקר ואת מידת השפעתו. 
References: 
נגיד, חיים. "מציאות מבחילה". ידיעות אחרונות ספרים. 20.2.2004. 26-27; קזין, ארנה. "לא גומר". הארץ ספרים. 9.6.2004. 38.         
