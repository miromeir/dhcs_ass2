Name: שיץ, דוד
Birth Year: 1941
Birth Place: ברלין, גרמניה
Occupation: סופר
Entry writer: בתיה שמעוני
Entry Value: 
נולד בברלין, גרמניה. בהיותו בן שבע עלה לארץ עם אחיו במסגרת "עליית הנוער", והתחנך במוסדות ובמשפחות אומנות. למד היסטוריה ופילוסופיה באוניברסיטה העברית בירושלים, בעל תואר מוסמך בהיסטוריה (1969). עבד כעורך בשירות הסרטים הישראלי. מ-1968 פירסם סיפורים קצרים, בעיקר בכתב העת קשת. פריצתו הספרותית היתה עם פרסום רומן הביכורים שלו, העשב והחול (ספרית פועלים, 1978). הספר שהה חודשים אחדים ברשימת רבי-המכר וזכה לביקורות רבות, חלקן נלהבות ואחרות צוננות. 
ברומן יש יסודות ביוגרפיים רבים, אך הוא בעיקר חקירה כמו-היסטורית, שבה מבקש עמנואל, המספר הבדוי, להתחקות אחר סוד עברו ולהבין את נטישתה של אמו. הוא חוזר ארבעה דורות לאחור ובוחן את השתלשלות הקללה המשפחתית דרך הביוגרפיה של נשות המשפחה. הדמות הראשונה בשרשרת היא סבתו, שנולדה כפרי ניאופים ונוצלה מינית על ידי אביה.היא בורחת מכפרה ונישאת ליהודי ומתגיירת, ועם תחילת מלחמת העולם הראשונה נוטשת את בתה, לוטה מרים, בבית הוריה ומניחה אותה לגורלה. חטא הניאוף וחטא הנטישה הופכים לכוח המניע את חייה של לוטה מרים ומשפחתה. היא יולדת ארבעה ילדים לשלושה גברים שונים ונוטשת אותם בזה אחר זה אצל שכנתה הגויה ובעלה, איש המפלגה הנאצית. הילדים גדלים כעשבי בר, וכל אחד מהם נושא עמו בצורה שונה את תוצאות בגידת האם.
הנשיות, על פניה הארכיטיפיים השונים (האם, הרעיה, המאהבת, הזונה) ודרכי השפעתה על הגיבור, המשועבד לה באופן טוטלי, היא נושא רב-עוצמה, ששיץ חוזר אליו שוב ושוב. החפירה בעבר גם היא נושא קבוע בסיפוריו,ובמסגרתה הוא שב תמיד אל בגידת ההורים. מוטיב קבוע ביצירתו הוא תמונת ילד השוכב במיטתו ושומע מחדר הוריו את מלמוליהם, כשהם זוממים לחנוק אותו או לרצוח אותו בדרך אחרת.
ספרו השני,ההזדמנות האחרונה (1980),שנכתב לפני העשב והחול אך פורסם אחריו, כולל סיפורים קצרים וכמה נובלות בסגנון אלגורי-סמלני, לעתים סוריאליסטי. הקובץ לא זכה לאהדת הביקורת. ברוב הסיפורים העולם המסודר-לכאורה מוחרד על ידי סוג של טירוף, רצח, פריצות מינית ומופקרות. לאחר כישלונו של הספר שקע שיץ בשבע שנות שתיקה, שבעקבותיה באה פריחה מחודשת. בזה אחר זה פורסמושני רומנים: עד עולם אחכה (1987) ושושן לבן, שושן אדום (1988). 
בעד עולם אחכה מופיעים המוטיבים המוכרים של הגירה ושורשים חתוכים ושל נטישה על ידי ההורים השבים לאירופה, אל מחוז החפץ והגעגועים, הנתפשים כאן כחסרי תוחלת. בשושן לבן, שושן אדום מובא סיפורם של שישה ילדים עקורים, המגיעים לישראל מאירופה ונשלחים למשפחות אומנות בכפר פסטורלי; בכל אחד משלושת חלקי הספר מובאת וריאציה על אהבה אסורה, אפלה והרסנית, הנוגעת בגילוי עריות. סיפורם של הנערים מעלה על פני השטח, בקווים דרמטיים עזים, את המפגש הקשה של המהגרים לישראל של ראשית שנות המדינה עם החברה הוותיקה האטומה.
ספריו האחרונים של שיץ: אבישג (1989);שבע נשים (1995); כמו נחל(1997), נטועים פחות בעבר ובשורשים שמעבר לים וקשורים יותר לאקטואליה הישראלית. הם מורכבים ואינטנסיביים פחות מקודמיהם. יומן הזהב (1991) הוא ספר נוער המתאר קיץ במוסד לנערים. כאן עולים קווים אוטוביוגרפיים ברוריםשל הילדות במוסד, ובהם חשיפת הדרך שבה הצליח המספר, בן דמותו של שיץ, לשרוד בחברת הילדים האלימה: הוא הופך למספר סיפוריםמבוקש ועקב כך נעשה חסין מפגיעה.   
מבחינה סגנונית שיץ שייך לזרם האקספרסיוניסטי, המונחה על ידי העיקרון של העצמה וזעקה ריגושית. המציאות המעוצבת ביצירה אינה מבקשת להיות בעלת היגיון ריאליסטי אלא לחשוף את הנפש, את האני הפנימי המועצם, על חלקיו האפלים. לפיכך רוב האלמנטים הסיפוריים (וידוי, מכתבים, יומנים, נקודות מבט שונות) משועבדים לביטוי המצוקה האנושית במופעיה הריגושיים הקיצוניים, ולניסיון הנואש לשים קץ למצוקה הזאת. בסגנונו הוא קרוב ליורם קניוק,אף הוא סופר אקספרסיוניסטי מובהק, וכן למסורת הכתיבה הגרמנית ההיפר-ריאליסטית. בתכני יצירתו קרוב אליו דניאל כהן-שגיא. יצירתו מצטיינת במבנים ארכיטקטוניים מורכבים, בריבוי תודעות שדרכן משתקפים חלקים שונים בעלילה, לעתים תוך הארה מחודשת ושונה של אותם חלקי סיפור, וגם בעיצוב סצנות תיאטרליות מסוגננות, מרובות משתתפים, המוסיפות נופך פרודי-סרקסטי.
על ספרו שושן לבן, שושן אדום, שתורגם לגרמנית, קיבל שיץ את פרס ברנשטיין (1988). כמו כן קיבל את פרס ירושלים לספרות יפה (1991). העשב והחול תורגם לצרפתית ולגרמנית. בארכיונו של דוד שיץ במכון "הקשרים" באוניברסיטת בן-גוריון מצויים סיפורים, נובלות ורשימות שלו שטרם כונסו – חלקם לא ראו אור מעולם. 
References: 
הולצמן, אבנר. "הזיכרון כקלידוסקופ: עיון ברומן 'שושן לבן, שושן אדום' מאת דוד שיץ". אהבות ציון. ירושלים: כרמל. 2006. 588-596; הלפרין, שרה. "על יצירתו של דוד שיץ". מחקרים בספרות ישראל. ניו יורק: בית המדרש לרבנים באמריקה. 2003. 297-287; שוורץ, יגאל. "מטוטלת הכוח של דוד שיץ". העשב והחול (אחרית דבר). תל אביב: צד התפר, כתר. 1992. 216-209; ---. "אופרה סריה? גרנדיוזיות וגבריות בסיפוריו של דוד שיץ". דפים למחקר בספרות 18. 2012. 207-189; בן-בנימין, שרי. שתי פניה של האישה: על המיניות והאימהות ביצירתו של דוד שיץ. חיבור לשם קבלת תואר מוסמך. תל אביב: אוניברסיטת תל אביב. 1994.
