Name: יוכל-חיטין, רונית
Birth Year: 1942
Birth Place: גדלה בקיבוץ עמיר
Occupation: משוררת וסופרת
Entry writer: רותם רז
Entry Value: 
נולדה וגדלה בקיבוץ עמיר שבגליל העליון. למדה ספרות עברית ומקרא באוניברסיטה העברית בירושלים. במשך שנים רבות שימשה כמורה והתמחתה באסטרטגיות למידה לילדים עם בעיות למידה. בעשר השנים האחרונות מלמדת כתיבה יוצרת בבית הספר ללימודי חוץ באוניברסיטת בן-גוריון בנגב וכן מנחה סדנאות כתיבה בטכניקה ייחודית שפיתחה. 
שיריה הראשונים ראו אור ב-1978 בהדים, ביטאון הקיבוץ הארצי. פירסמה שירים בעיתונים מעריב, דבר ועל המשמר,בכתבי העת לספרות סימן קריאה ועלי שיח ועוד. פירסמה שלושה ספרי שירה. הראשון בהם, העשירית בצבע החרק, ראה אור ב-1982 בקיבוץ המאוחד. ספרי שירה נוספים פרי עטה: משירי האיש החי (1987) ובדרך אליך רוברט: שירים (1995). 
ספרי הפרוזה שלה הם בעלי גוון שירי מובהק. ספר מבחר המראות (1996) הוא ספר מסע פיוטי ששורה עליו אווירת הזיה קסומה. זהו ספר מסע חיצוני ופנימי: מסען של שתי דמויות יוצרים העוברות דרך תחנות שונות, בניסיון להגיע אל מהות האמת ולהגדיר אותה במילים.   
ספר הפרוזה השני שלה, מכתבי אהבה לפסיכיאטר: רוצה לגעת בך (2004),בנוי מאוסף מכתבים שכותבת אישה לשלושת הגברים המשמעותיים בחייה, שאחד מהם היה הפסיכיאטר שלה. המכתבים הללו, הכתובים בשפה פיגורטיבית, עשירה ודחוסה, מגלמים מסע חיפוש כואב של הגיבורה אחר מילים שיעניקו מסגרת ומשמעות לחוויית הקיום הכאוטית שבה היא שרויה. 
ברשימתהשהתפרסמה בהארץ כתבה קרן פייט (2005): "אל תיקחו את הספר הזה לטיסה. קחו אותו למקום שבו יש לכם מרחב וזמן להתמסר לעושר הלשוני, לריבוי האלוזיות הספרותיות והמקראיות, ולמורכבות הרגשית שהוא מביא. שחררו עצמכם מהצורך לקרוא אותו בשמרנות מתחילתו ועד סופו, והרשו לעצמכם לגלות לאט את השירה הטמונה בתוך הפרוזה של המכתבים. מי שיעז ויצא אל המסע ייכנס אל תוך ארץ פלאות של מכאובים ועינוגים, אל דרכים של הנאה חושנית ממילים החושפות בפני ההולך בהן את מראות היצירה ומוראותיה".
References: 
פייט, קרן. "אצבעות אישה שורטות בלחייה אותיות של זמר". הארץ ספרים. 30.3.2005. 8. 
