Name: מור, הדסה 
Birth Year: 1931
Birth Place: ירושלים וגדלה בטבריה
Occupation: סופרת
Entry writer: חן שטרס
Entry Value: 
נולדה בירושלים וגדלה בטבריה. בעלת תארים בחינוך מיוחד ובמשפטים מהאוניברסיטה העברית בירושלים. במהלך חייה עבדה כמורה, כעיתונאית וכעורכת-דין.
פירסמה שישה רומנים. ספרה הראשון, דרכים לוהטות (קוץ, 1963), הוא רומן מפתח המגולל את יחסיה של מור עם איש הצבא והמדינאי משה דיין. הספר עורר שערורייה בשל חשיפתו את מעלליו של משה דיין, ובגלל התיאורים המיניים שנחשבו פורנוגרפיים בתקופה זו. אף שפירסמה ספרים נוספים, זכורה מור בעיקר בעקבות ספר זה והשערורייה שנלוותה לו.
בספרה האוטוביוגרפי יערת הדבש(2005) חוזרת מור לפרשת נישואיה וגירושיה ולרומן שלה עם דיין (הפעם תוך ציון שמותיהם האמיתיים של המעורבים בפרשה). מור מעלה בו ביקורת על האליטה הצבאית, על ההגמוניה הגברית האשכנזית ועל האפליה שנפלה לה קורבן כאישה מזרחית, אך בד בבד ניכרת ההערצה וההתרפקות שלה על אליטה זו ועל קשריה עמה. גם ברומן אחר שלה, הפנתרה (1978), מלודרמה מז'אנר הספרות הפופולרית, מועלית ביקורת כנגד האפליה העדתית, אך עיצוב הדמויות חושף הפנמה מצד מור של אותם הסטריאוטיפים שנגדם היא יוצאת.
ספרה האחרון, אהבות בצל האפר (2011), הוא רומן היסטורי העוסק בשואה.
פירסמה גם ספר עזר משפטי בנושא המעמד האישי (מעמדים מאד אישיים, 1987).
References: 
בן-ארי, ניצה. דיכוי הארוטיקה: צנזורה וצנזורה-עצמית בספרות העברית 1980-1930. תל אביב: אוניברסיטת תל אביב. 2006. 313.
