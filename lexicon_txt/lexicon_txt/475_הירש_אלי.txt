Name: הירש, אלי
Birth Year: 1962
Birth Place: פתח תקווה ושם
Occupation: משורר, מתרגם, עורך ומבקר ספרות
Entry writer: מערכת הלקסיקון
Entry Value: 
נולד בפתח תקווה ושם התחנך. בוגר החוג לפילוסופיה באוניברסיטת תלאביב. שיריו הראשונים פורסמו בגיליון 9 של כתב העת סימן קריאה (1979). בימי לימודיו באוניברסיטה התיידד עם משוררים שהיו קשורים באותן השנים לכתב העת עכשיו, בהם אלון אלטרס, חזי לסקלי ורובי שונברגר, ועמם ערך את הגיליון היחיד של כתב העת לשירה מקום (1985). ספר שיריו הראשון,רעש,ראה אור ב-1986 בהוצאת עכשיו.
מסוף שנות השמונים פירסם מאות רשימות ביקורת וטורים ספרותיים בעיתונות. היה מבקר הספרים הקבוע של המקומון התל-אביבי העיר (1989-1994) ולאחרמכן של המוסף "תרבות מעריב"(1998-1994). במחצית הראשונה של שנות התשעים תירגם מאנגלית רומנים, נובלות וסיפורים קצרים. ספר שיריו השני,טיול בשלושה, סיפור מסע בתשעים ושש סונטות, ראה אור ב-1998. 
בשלהי שנות התשעים הפכה העריכה הספרותית לעיסוקו המרכזי. הוא היה העורך הראשי של הוצאת מודן (2003-2001) וערך ספרים רבים שהופיעו בהוצאות עם עובד ("ספריה לעם"), הקיבוץ המאוחד (הספריה החדשה), ידיעות אחרונות, בבל, כתר ומפה. בסוף 2007 חזר לכתוב טור שבועי במוסף הספרות של ידיעות אחרונות, שעניינו ביקורת שירה ומחשבות על שירה. ספר שיריו השלישי,מוזיקה חדשה, ראה אור בראשית 2008 בהוצאת חרגול, שבה הוא עורך ספרי מקור ואת  סדרת הפרוזה העברית "חרגול פלוס". 
שירתו השתנתה מאוד מעשור לעשור. בספרו הראשון,רעש, נכללו שירים שנכתבו בשלהי שנות העשרה ובראשית שנות העשרים לחייו, שירי נעורים סוערים המאופיינים במתח גבוה בין הרגשות האינטנסיביים והפרועים המובעים בהם לבין השאיפה לעצב את הרגשות הללו במבנים לשוניים ומוזיקליים סדורים. אנרגיות שמקורן במוזיקת הנעורים הפופולרית של שנות השבעים, בעיקר של מוזיקת רוק, ושל השירה עשירת המשלבים של יונה וולך, נפגשים בהם עם כמיהה לצורה ולמשמעת סטרופית (בתים עם פזמון חוזר) ומוזיקלית. 
ספרו השני,טיול בשלושה(1997),הוא כמעט היפוכו של קודמו. זהו סיפור מסע בתשעים ושש סונטות, שאינן חרוזות ושקולות אך משמרות היבטים מהותיים של צורת הסונטה, המתאר טיול שערכו המשורר, אשתו ובתו הקטנה באומבריה ובטוסקנה, בעיקר בעיירות קטנות. ההשראה העיקרית אינה עוד של מוזיקת רוק אלא של תרבות ימי הביניים המאוחרים והרנסנס המוקדם, הן הציור של ציירי סיינה הגדולים בני המאה הארבע-עשרה שעומד במרכז השירים והן צורת הסונטה, על המבנים הרטוריים המיוחדים המאפיינים אותה.      
ספר שיריו השלישי,מוזיקה חדשה(2008),אינו מנסה להתחקות אחרי רנסנס שכבר אירע, אלא לחלום על רנסנס שטרם אירע ואולי אף להגשימו, לפחות באופן פרטי. הגעגוע לצורות העתיקות, האבודות, של שירת העבר הגדולה, לקולה הסמכותי ולמוזיקליות הסוחפת שלה, אינו מתבטא בניסיון לחזור אל הצורות הישנות, אלא בניסיון לברוא צורות חדשות ומעודכנות, השואבות מהן כוח אך גם מתחרות בהן.  
מתרגומיו: חניף קוריישי, הבודהה מהפרברים (1993); סול בלו, גניבה (1994); ג'ון אפדייק, בק: הספר (1995); ג'ון דוס פסוס, מנהטן טרנספר (1995, עם דן דאור); פול אוסטר, מר ורטיגו (1996, עם דן דאור). עריכה (מבחר): אהרן שבתאי, המיתולוגיה היוונית (2000); יעקב רז, המיתולוגיה היפנית(2000); נאוה סמל, צחוק של עכברוש (2001); דן צלקה, בסימן הלוטוס (2002); סייד קשוע, ערבים רוקדים(2002); אלונה פרנקל, ילדה (2004);אלון חילו, מות הנזיר (2004); חיים לפיד, הצבי הבוער (2007); מאיה ערד, תמונות משפחה (2008).
References: 
איתן, מרים."אפשרות שירית חדשה". עתון 77 93. 1987. 10, 38; שיפמן, סמדר. "המודרניות, העיר והאנשים". הארץ ספרים. 14.2.1996. 6.  
