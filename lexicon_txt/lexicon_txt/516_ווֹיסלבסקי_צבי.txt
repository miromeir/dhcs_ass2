Name: ווֹיסלבסקי, צבי
Birth Year: 1889
Death Year: 1957
Birth Place: גראייבה, פולין
Occupation: חוקר ספרות ותרבות, עורך ומתרגם
Entry writer: נורית גוברין
Entry Value: 
נולד בגראייבה, פולין. התייתם בגיל שלוש וחצי מאביו וגדל בעוני בבית אמו, שפירנסה מחנות המכולת שלה את חמשת ילדיה. למד בישיבות טלז וראדין בליטא. ב-1906 הגיע ל"ישיבה הגדולה" באודסה, שבראשה עמד ר' חיים טשרנוביץ ("רב צעיר"), ולמד בה ארבע שנים. שם החלה פעילותו ההגותית והספרותית, עם חבריו ללימודים, בהם יחזקאל קויפמן. ב-1909 עבר לפטרבורג, לאקדמיה למדעי היהדות שהקים הברון דוד גינצבורג, ולמד "שיעורים בידיעת המזרח". ב-1912 חזר לאודסה ועסק בצורכי ציבור בקרב הנוער ובהוראה בעיירות אוקראינה. ב-1917 השתקע בעיירה סקווירה, לקח חלק פעיל בפולמוסים ונאבק כציוני בקומוניסטים וב"בוּנד". ראשית פרסומו בהשילוח ל"ה, 1918, בנושאים פובליציסטיים לאומיים-ציוניים. למד באוניברסיטת אודסה (1919). ב-1921 היה בקבוצת הסופרים העבריים שעזבה את ברית המועצות, בעזרתו של גורקי, עם משפחות ביאליק, רבניצקי ואחרים. השתתף בקונגרס הציוני הי"ב בקארלסבאד (1921). השתקע בברלין, עד עלייתו לארץ ב-1934. בשנים 1921-1923 שימש כמזכיר הוצאת דביר בהנהלתו של ביאליק. פירסם בקביעות מסות, פובליציסטיקה והגות בעיתונות התקופה (העולם; התקופה; רימון). המשיך בלימודיו האקדמיים וקיבל תואר דוקטור בסוציולוגיה ב-1931 מאוניברסיטת ברלין. נושא העבודה: משנת זימל על רוח הרכושנות (תורגם לעברית והובא לדפוס על ידי ישורון קשת, 1966). ב-1934 עלה לארץ ישראל ומאז עסק בפעילות ספרותית ענפה בתחום המסה, ההגות, הביקורת, העריכה והתרגום.  
מספריו: חבלי תרבות: מחקר סוציולוגי בבעיות אומה ולשון (1946); אורות בדרך: מסות על אישים, בצירוף זיכרונות וביוגרפיה מאת ג' קרסל (1960); הרומאן והנובילה בספרות המאה ה-19: מחקר סוציולוגי (1961). לאחר פטירתו כונסו כתביו בידי רעייתו דבורה וויסלבסקי. 
ייסד וערך בברלין, עם א"ד פרידמן, את הרבעון לביקורת ולביבליוגרפיה עין הקורא (1923). בשנים 1923-1924 היה חבר מערכת העולם. ייסד וערך, עם חיים גרינברג, את הירחון לחינוך ולתרבות עתידנו (1924). בשנים 1942-1947 היה מעורכי מאזניים. ערך ספרים רבים בהוצאות שונות, ובמיוחד בהוצאת מוסד ביאליק. מהספרים שערך: כל כתבי הרצל בעשרים כרכים (1956). תירגם, בין השאר, מכתביהם של הרמן כהן, פרויד, שופנהאואר, קרל מרקס ומרטין בובר.  
היה מן הראשונים, אם לא הראשון בעברית, בגישתו הסוציולוגית למחקר התרבות והספרות הכללית והעברית, "הסוציולוגיה של הדעת" כניסוחו. גדליה אלקושי (1966) ניסח את ייחודו של וויסלבסקי ומאפייני כתיבתו והגותו: "אמן המסה הפילוסופית-סוציולוגית, המתחקה על אבות-מגמות בתרבות האנושית ושואפת לחשוף את הזיקות הפנימיות שבין רשויות המחשבה, החיים והספרות". עיקר חידושיו וחשיבותו בכך ש"התבסס על הסוציולוגיהשל הדעת, החותרת לתיאור הרקע החברתי, לבירור מגמות הדור ולניתוח רוח הזמן". חקירותיו "בתמורותהרוחניות-חברתיות בחיי ישראל בדורות האחרונים, משובצות בתוך מסגרת תרבותית-כללית, ומוארות על רקע ההתרחשויות הרוחניות-חברתיות באירופה בזמן החדש". "התבלט כפולמוסן חריף ונטול כל נטייה לפשרנות".
שלושת ערכי היסוד במִשנתו היו: מורשת הרצל; הלשון העברית; עקרון החירות: חירות הפרט וחירות הכלל. מסותיו כתובות מתוך הרגשת שליחות. משפטיו מורכבים ולעתים מפותלים, בהשפעת הגותם של פילוסופים וסוציולוגים גרמנים. לשונו חגיגית, ציורית, מתברכת בעידון ובפיוט.  
References: 
אלקושי, גדליה. נחלת צבי: ביבליאוגראפיה מוערת של כתבי ד"ר צבי וויסלבסקי ושל הספרות עליו. ירושלים: עכשיו. 1966; בובר, מרטין ואחרים. עטרת צבי. על ד"ר צבי ווֹיסלבסקי, האיש והגותו. ירושלים: קריית ספר.1962. 
