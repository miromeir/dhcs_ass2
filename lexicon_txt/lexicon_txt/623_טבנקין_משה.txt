Name: טבנקין, משה
Birth Year: 1917
Death Year: 1979
Birth Place: מושבה כנרת, בנם
Occupation: משורר
Entry writer: נסים קלדרון
Entry Value: 
נולד במושבה כנרת, בנם הבכור של אווה ויצחק טבנקין, מנהיגו של הקיבוץ המאוחד. סמוך להיווסדו של עין חרוד עברה המשפחה לקיבוץ. כבר מילדות כתב שירים ופזמונים. ב-1936 פירסם ברל כצנלסון בדבר שיר ראשון שלו בשם "נוף ילדות מוזר". השיר התייחס למאורעות תרצ"ו. ב-1943 הופיע ספרו הראשון,שירים (הקיבוץ המאוחד). הפשטות שבשם הספר סימנה קו של פשטות ובהירות בשיריו, וזהירות מפאתוס. הכמיהה לאינטימיות אפיינה את שיריו, גם אלה שעסקו בנושאי הכלל. קהל הקוראים קיבל באהבה את שיריו והספר נדפס במהדורות רבות, אבל מרביתה של הביקורת הספרותית לא נטתה להציב אותו בעמדה מרכזית. כמה משיריו הולחנו, ובולטת בהם הלחנה רבת-השראה של מתי כספי לשיר "ביום מסה". כמה משיריו נעשו אבני יסוד בטקסי זיכרון לנופלים במלחמות ישראל ובטקסי חגים של קיבוצים רבים.
התגייס לפלמ"ח ושימש קצין תרבות של חזית הצפון במלחמת העצמאות. לאחר המלחמה למד ספרות והיסטוריה באוניברסיטה העברית בירושלים, באוניברסיטת תל אביב ובמכון לחינוך של אוניברסיטת לונדון. ב-1970 הופיע ספר שיריו השני, עוד שירים. ב-1979 הופיע הספר נגוהות אהבה ושכול, אסופה משיריו על פי בחירתו.  
היה פעיל בתחום החינוך והתרבות בקיבוצו ובתנועתו, וניהל את בית הספר המקומי. פירסם גם מחזה, ספרי ילדים ומאמרים בשאלות מדיניות וספרותיות. בשנותיו האחרונות פעל בתנועה למען ארץ ישראל השלמה וכתב רבות בנושא זה. לאחר מותו כונס מבחר ממאמריו בקובץ אל נוכח פנינו (1982, בעריכת שלמה אבן-שושן ויוסקה רבינוביץ), וכן כונס מבחר ממכתביו. מקום מיוחד ביצירתו תופש קובץ של שירים מן העיזבון, אפסרי הכיסופים (1981, בעריכת זרובבל גלעד וידידיה פלס). בשירים אלה הוא העמיק יותר משהעמיק בשירים שפירסם בחייו, בניתוח מערכת יחסים סבוכה עם אביו ועם האפסרים שכבלו את כיסופיו. 
References: 
ברנשטיין, אילנה. "אין לך דבר שלם יותר מלב יהודי קרוע...". מבפנים מ"ג. סתיו 1981. 392-393; פלס, ידידיה. "אחרית דבר". אפסרי הכיסופים. תל אביב: הקיבוץ המאוחד. 1980. 59-62; שביט, עוזי. "היות בן, היות אב". מבפנים מ"ג. סתיו 1981. 396-398.
