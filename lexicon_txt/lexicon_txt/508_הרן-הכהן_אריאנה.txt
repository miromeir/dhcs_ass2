Name: הרן-הכהן, אריאנה
Birth Year: 1932
Death Year: 2003
Birth Place: רומניה
Occupation: משוררת
Entry writer: מיכל פלס
Entry Value: 
נולדה ברומניה. בהיותה בת אחת-עשרה, לאחר שהרוסים כבשו את ארץ הולדתה, עלתה לארץ לבדה. למדה במוסד "נווה הילד" והצטרפה לקבוצת שילר. עבדה בעיתונים שונים, בתיאטרון "הקאמרי" ובמטבח של הקבוצה. ב-1979 נישאה לרב שמואל אביגדור הכהן. 
מגיל צעיר כתבה שירים. החל מ-1948 התפרסמו שיריה בעיתונים של התנועה הקיבוצית. ספר שיריה הראשון,שירים בלי שם (מחברות לספרות, 1961), ראה אור בהוצאת מחברות לספרות ועורר עניין בשל סגנונו האישי והחינני. הספר עוסק בעיקר בנושא האהבה, והשירים הכתובים בשפה פשוטה ומוזיקלית מביעים תחושות של פחד, עצב ושמחה השוות לכל נפש. ב-1972 פירסמה את ספר שיריה השני,לאורו החִוֵּר של הרדיו: שירים, שלא זכה להתקבלות האוהדת שספר שיריה הראשון זכה לה. ב-1976 ראה אור ספרה שירים בלי שם: לאורו החִוֵּר של הרדיו,שהוא מכלול שיריה עד אותו פרק זמן. 
לאחר הפסקת פרסום ארוכה ראה אור ספרה שירים אחרי(1992). גם כאן ניכר אותו סגנון אישי ונוגע הכתוב בשפה יומיומית מתנגנת, אך מורגשים יותר בשלות וניסיון חיים. 
פירסמה גם ספר בישול: פתחון פה: תבשילים עם נשמה (1978), שבו נדפסו, נוסף על מתכונים, טקסטים קצרים הקשורים לאוכל ולאנשים. הסופר אורי אורלב שמע מפי אריאנה הרן-הכהן את סיפור חייה, וביסס על כך את ספרו לידיה מלכת ארץ ישראל (1991).  
לאחר מותה הוציא הקיבוץ המאוחד מהדורה המכנסת את שיריה בספר הנקרא האםאתה מאושר, האם אני מאושרת (2004), כשמו של שיר שכתבה שהולחן על ידי שלמה ארצי. 
References: 
אורלב, אורי. לידיה מלכת ארץ ישראל. ירושלים: כתר. 1991; שפרברג, טובה. "על שירי אריאנה הרן". עלי שיח 4-5. 1977. 274-276. 
