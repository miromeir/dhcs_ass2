Name: כספי (גלטמן), אסתר
Birth Year: 1916
Death Year: 2008
Birth Place: רוסיה להוריה יצחק
Occupation: מתרגמת ומשוררת
Entry writer: סבטלנה נטקוביץ'
Entry Value: 
נולדה ברוסיה להוריה יצחק ואסיה גלטמן, רוקח ואחות מיילדת. עלתה ארצה עם הוריה ב-1923. בשל הצורך להמתין לאישורי העלייה שהתה משפחתה כשנה בלבוב, שם למדה פולנית בנוסף לשתי השפות הראשונות שלה – רוסית ויידיש. עברית היתה שפתה הרביעית. עם הגיעם ארצה התיישבו בני המשפחה בטבריה. לאחר מות אביה בשנה הראשונה לעלייתם, עברו היא ואמה להתגורר במושב חיטין, והחל מ-1927 השתקעו ברחובות. בתום לימודיה התיכוניים למדה עיתונות באנגליה. תרגומיה ורשימותיה הספרותיות התפרסמו בכתבי העת מאזניים, אב, קתדרה ובמוסף הספרות של העיתון טיימס. היתה נשואה לחוקר הספרות פרופ' שמואל ורסס.
תירגמה מצרפתית מיצירתה של פרנסואז סגן, אך עיקר פועלה הוקדש לתרגום הספרות האנגלית והאמריקנית. החל משנות השישים של המאה העשרים הופיעו תרגומיה המעולים ליצירותיהם של ג'וזף קונרד, קתרין אן פורטר, ג'ון וין, הנרי פילדינג, ויליאם גולדינג, רבקה וסט, צ'רלס דיקנס, פ"ס פיצג'רלד, הנרי ג'יימס, ויליאם תקרי ולורנס סטרן. ב-1969 זכתה בפרס טשרניחובסקי לתרגומי מופת. 
בתחום תרגום השירה התמקדה בתרגום השירה המודרניסטית: ט"ס אליוט, ייטס, אודן ועוד. רגישותה לשפת השירה המודרניסטית באה לידי ביטוי גם בקובץ שיריה המקוריים,מחוג של צל (כרמל, 1995). בשיריה היא חוקרת את היחסים בין מילה לחוויה חושית, בין ארעיות לבין היסודות הקבועים של החוויה, בין כמיהה למקום אחר לתחושת השתייכות, בין קיום לחידלון.
References: 
דיקמן, עמינדב. "אסתר כספי, מתרגמת לא שכיחה". הארץ תרבות וספרות. 26.12.2008. 2; זנדבנק, שמעון. "תרגום המצניע עצמו".הארץ תרבות וספרות. 19.7.2006. 2; כספי, אסתר. "מושב חיטין תרפ"ה: פרק יומן". קתדרה 55. 1990. 110-125.
