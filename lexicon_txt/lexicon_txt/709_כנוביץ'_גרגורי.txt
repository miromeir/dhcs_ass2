Name: כנוביץ', גרגורי
Birth Year: 1929
Birth Place: עיירה יונָבה, מחוז
Occupation: משורר, סופר ומחזאי בשפות הרוסית והליטאית
Entry writer: נקודא זינגר
Entry Value: 
נולד בעיירה יונָבה, מחוז קובנו, ליטא, למשפחה יהודית מסורתית. בוגר החוג להיסטוריה ולפילולוגיה באוניברסיטת וילנה. בראשית שנות החמישים התחיל לפרסם שירים וסיפורים ברוסית ובליטאית. מאז חיבר יותר משלושים מחזות ותסריטים בנושאים אקטואליים וכלליים. לעיקר הישגיו הגיע ברומנים על נושאים יהודיים, שבמגמתם הלאומית לא היו כדוגמתם בספרות הרוסית. אף ששפתו הראשונה היתה יידיש, בחר כנוביץ' לכתוב ברוסית דווקא, כדי להגיע למספר גדול של קוראים יהודים ברוסיה. זכה בפרס הלאומי של ליטא ובאות הוקרה על שם גדימינס. בשנים 1993-1989עמד בראש הקהילה היהודית של ליטא. ב-1993 עלה ארצה ומאז הוא מתגורר בבת ים. חתן פרס אגודת הסופרים כותבי רוסית.
ספריו היו ונשארו אהובים על קוראים יהודים ברוסיה, המשך נדיר אך טבעי של ספרות יהודית בתחילת המאה, משלום עליכם עד באבל, ומילאו תפקיד מרכזי בבניית התודעה העצמית של הדור הצעיר בעת הדיכוי הממלכתי. יצירותיו מצטיינות בחשיבה "תלמודית" של הגיבורים, בתמונות ציוריות מדויקות של הווי העולם היהודי האבוד, בהעמדת שאלות על העצמיות וההתבוללות, בנימה לירית משולבת באירוניה ובלשון מלאה אפוריזמים שנונים האופיינית לתרבות היידית, שלעתים נוטה למשל ולמדרש.
מספריו: אני צופה בכוכבים (1959);חיים פרטיים (1967); הרומן בשלושה חלקים נרות ברוח (1974, ובעברית 1983); גדי בשני זוזים (1987, ובעברית 1995); ואין גן עדן לעבדים (1985, ובעברית 1995). כל התרגומים לעברית הם פרי עמלו של דוידה קרול. 
References: 
חקק, הרצל. "צופן הגדי השחוט בצל הגרדום". מאזניים ע' (11). 1996. 38-39; מרגלית, דורין. "דגים טריים, דגים טריים...?!". עתון 77 191. 1995. 9.
