Name: אהרוני, עדה
Birth Year: 1933
Birth Place: קהיר ועלתה לארץ
Occupation: סופרת, משוררת וחוקרת
Entry writer: רותם רז
Entry Value: 
נולדה בקהיר ועלתה לארץ ב-1950. בוגרת החוגים לספרות אנגלית ולסוציולוגיה באוניברסיטה העברית בירושלים, בעלת תואר שני בספרות מאוניברסיטת לונדון ובעלת תואר דוקטור לספרות אמריקנית מהאוניברסיטה העברית. לימדה והרצתה באוניברסיטאות שונות בארץ ובעולם. המייסדת והעורכת של כתב העת גלים לספרות, תרבות, אמנות וחברה, וכן של לירית– כתב העת המקוון של אגודת הסופרים. מייסדת ויו"ר איפל"ק – הפורום הבינלאומי לספרות ולתרבות השלום. פירסמה ספרי שירה, פרוזה וספרי ילדים, תרגומי שירה עברית לאנגלית וכן מחקרים בתחום הספרות ובתחום ההיסטוריה של יהדות מצרים.
ספר השירה הראשון שלה בעברית,מהפירמידות לכרמל,ראה אור ב-1978 בהוצאת עקד (לפני כן פירסמה שירה באנגלית בהוצאות באנגליה ובארצות הברית), וספר הפרוזה הראשון שלה בעברית,  תאה – זיכרונות מאלכסנדריה,ראה אור ב-1984 בהוצאת ראובן מס. ספריה ומאמריה תורגמו לכמה שפות אירופיות ולערבית. ב-2012 ראה אור ספר שירים שלה,פרח נדיר,שראה אור באותה שנה בתרגומה לאנגלית בארצות הברית. 
מהפרסים שבהם זכתה: פרס המועצה הבריטית לשירה (1972), פרס קרן עמוס – בית הנשיא (1986) ופרס כתר הזהב הבינלאומי לשירה (ניו יורק, 1992).
References: 
שטיינברג, מרדכי. "נוסטלגיה סמויה". עתון 77 69. אוקטובר 1985. 9; שנער, לאה. "עדה אהרוני מהנילוס לירדן". מהות י"א. 1994. 130-128.  
