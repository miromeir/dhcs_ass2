Name: יצחקי, משה
Birth Year: 1951
Birth Place: טירת הכרמל
Occupation: משורר וחוקר ספרות
Entry writer: איתי מרינברג-מילקובסקי
Entry Value: 
נולד בטירת הכרמל. בעל תואר דוקטור מבית המדרש לרבנים בניויורק (The Jewish Theological Seminary).מראשי החוג לספרות עברית והשוואתית, דרמה ומבע יצירתי במכללה האקדמית לחינוך "אורנים". מעורכי קונטוי – כתב עת לספרות ואמנות היוצא לאור מטעם המכללה. שחקן תיאטרון חובב. פירסם עד כה שישה ספרי שירה: שב אל האין (אופיר, 1993); השמש יבוא ויפנה (1999); ועל סביבותיו שב (2004); נהרות נשאו קולם (2009); זמן טרופות – דואט (עם הציירת איריס קובליו, 2010);לאשר תישא הרוח (2012). 
אופקיו האינטלקטואליים והיצירתיים של יצחקי רחבים ומפולשים: הם נעים מספרות האגדה דרך קפקא ועגנון, ברנר וביאליק, ועד טקסי חיים עכשוויים. אך דומה שלמקום מרכזי בתוכם זוכה שאלת הזהות היהודית-ישראלית בעת המודרנית, נושא שהיבטים אחדים שלו עמדו גם במוקד עבודת הדוקטור שלו, שכותרתה: בין דת, אמונה ומורשת לבין הציונות העובדת: בעיית הזהות של יחיד וחברה בארץ ישראל בראי יצירות ספרות בשלושה דורות, יוסף חיים ברנר, אהרן מגד ויעקב שבתאי (1997). 
שירתוניכרת, מצד אחד, בזיקתה ההדוקה למקורות השראה עתיקים ומודרניים מן התרבות היהודית ומתרבות העולם, זיקה המוצאת את ביטויה לפרקים בפואטיקה כמו-מדרשית; ומצד אחר מתאפיינת שירתו במבט קונקרטי מאוד, חף כמעט מאלוזיות, שעניינו ההווה הממשי, החי, במרחב הפרטי והאינטימי ובמרחב הציבורי והפוליטי.
References: 
פלג, דורית. "שני קצות החבל".עתון 77300. מרס-אפריל 2005. 13-12; שהם, ראובן."הגם משה בנביאים? או: פחד גבהים בשיריו של משה יצחקי".עתון 77344. ינואר-פברואר 2010. 12. 
