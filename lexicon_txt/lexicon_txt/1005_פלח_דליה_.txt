Name: פלח, דליה 
Birth Year: whatdid
Birth Place: 
Occupation: 
Entry writer: גלעד מאירי
Entry Value: 
משוררת
שם עט של משוררת (או משורר). זהותה/ו ופרטיה/ו הביוגרפיים הם אולי הסוד השמור ביותר בספרות העברית בת זמננו. פירסמה שני ספרי שירה: דודי השופט המחוזי דורבן (עם עובד, 1997) ו-2003 (2003), שעוררו עניין רב בביקורת. הנושא המרכזי בשירתה הוא המחאה – בעיקר נגד עוולות ביחסים בין יהודים לערבים, בין בעלי הון לעניים, בין גברים לנשים. תיאורי השלטון הישראלי ביהודה, שומרון ועזה והיציאה למלחמת לבנון הראשונה מתפרשים בשירתה בעיקר כביטויים לדיכוי של הערבים וכפוגמים בחוט השדרה המוסרי של ישראל. תיאור היחסים המעמדיים בחברה נוגע בזיקות בין הון לשלטון, במניפולציות של תרבות הצריכה, בניצול המיעוטים וכדומה. מערכות היחסים בין נשים לגברים מעוצבות בדרך כלל באמצעות הפרספקטיבה של דיכוי גברי, הבא לידי ביטוי בעיקר בקיפוחה הכלכלי ובניצולה המיני של האישה. מופיעים גם שירי מחאה העוסקים בנושאים אחרים, למשל הניכור של הרשות השופטת, הניסויים בבעלי חיים, התרבות הפופולרית ההדוניסטית בספרות ובבגדים, הריקנות של המדיום הטלוויזיוני, הדיכוי הדתי, החינוך המשפחתי הנוקשה ועוד. 
הפואטיקה של פלח היא שילוב של ליריות, לעתים קרובות פיגורטיבית, עם חספוס פרוזאי, כמו לקוני. המבנה השירי הוא לרוב קולאז' של מרחב, זמן, התרחשות ולעתים אף עמדות דובר היוצרות אי-ודאות, פערים, היסוס ומתח באשר לאופי הסיטואציה. הקולאז' תומך מבחינה צורנית במסרים המחאתיים, כי הוא מערער את התמונה השלמה, את המבע המאורגן ה"קנוני", ומדגיש את החלקים, את השוליים. זו דקונסטרוקציה של מושגים ונורמות מקובלים, למשל הנחת קיומה של מציאות קוהרנטית, שלמותה של האמת, תקשורתיות וכדומה, שמאבדות את יציבותן בגין אי-צדק, שחיתות ואלימות. שירים רבים מעצבים מרחבים ממשיים בטבע ובערים, בארץ ובעולם, כמו מפעלים, שכונות, רחובות וכדומה, מה שעומד בניגוד לפרגמנטריות האמורה. תופעה פואטית זו מעצימה את הדיסאוריינטציה של הקורא, הנע בין פירוק לאחדות. הטון המריר בשיריה מרוכך לעתים קרובות באמצעות הומור אירוני וגרוטסקי, שמשרת את המסר המחאתי. 
זכתה בפרס ברנשטיין לשירה עברית מקורית על ספרה דודי השופט המחוזי דורבן (1999).
References: 
אלטרס, אלון."במאפיית אנג'ל".ידיעותאחרונות ספרות.4.7.1997. 27; הרצוג, עמרי."פלח כטורדת מנוחה". הארץ תרבות וספרות. 9.1.2004. ה'4; זך, נתן. "שירים כדורבנות". הד החינוךע"ד (6). 2000. 35; קלדרון, נסים. "לא להסתיר". מעריבספרות.21.4.1997. 49. 
