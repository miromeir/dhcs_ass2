Name: אדן, ויויאן
Birth Year: 1946
Birth Place: ניויורק, גדלה והתחנכה
Occupation: משוררת, מתרגמת, עורכת וחוקרת
Entry writer: גלעד מאירי
Entry Value: 
נולדה בניויורק, גדלה והתחנכה בארצות הברית. עלתה לארץ ב-1965. למדה בברנרד קולג', ניויורק לתואר ראשון בסוציולוגיה, בספרות ובאנגלית. לתואר שני בשפה וספרות אנגלית, למדה באוניברסיטה העברית בירושלים. קיבלה תואר דוקטור בספרות השוואתית באוניברסיטת איווה (תרגום לאנגלית של הגמל המעופף ודבשת הזהב לאהרן מגד ומאמר על התרגום). לימדה תרגום במוסדות שונים. עורכת במהדורה האנגלית של הארץ. 
שירה הראשון, "מדרש בראשית ב' כ'", פורסם ב-1991 בכתב העת אריאל שיצא לאור באנגלית בישראל. ספר ביכוריה,משני הצדדים/Front and Back(כרמל, 2008), הוא דו-לשוני עברי-אנגלי. השירים נכתבו במקור באנגלית ותורגמו לעברית על ידי אמיר אור, גיל אלרואי, יעל גלוברמן, אריאל זינדר, סלמאן מצאלחה, אגי משעול, טל ניצן, אירית סלע ורמי סערי. הספר עוסק במגוון נושאים, חלקם אופייניים לשירה לירית. לכמה מן השירים יש נגיעה אוטוביוגרפית. בין הנושאים: מות אביה; זוגיות וארוס; מגדר, למשל שוביניזם גברי בשיר "נשים: מדע יישומי"; חפצים, למשל התבוננות באבני חן; תיאורי נוף, בעיקר בארצות הברית, חוף ויסקונסין, קייפ קוד ועוד, וגם בישראל, ירושלים, בית לחם ועוד. 
הפואטיקה בספרה זה משלבת לשון פיגורטיבית עם שפת יומיום, כמו בפתיחת השיר "שיר לא גמור": "שִׁיר לֹא גָמוּר גָרוּעַ מִתִּינוֹק/ שֶׁצָּרִיךְ לָקוּם אֵלָיו תָּמִיד בְּאֶמְצַע הַלַּיְלָה/ לָרוּץ וְלִבְדֹּק אִם הוּא נוֹשֵׁם". השימוש באנלוגיה אופייני לשיריה, תופעה המעניקה להם לכידות וליטוש. לדוגמה, הדימוי בפתיחת שיר האהבה "אני מכירה אותך": "אֲנִי מַכִּירָה אוֹתְךָ/ כְּפִי שֶׁנַּהַג מוֹנִית מַכִּיר אֶת יְרוּשָׁלַיִם:/ אֶת הַמְּקוֹמוֹת הַקְּדוֹשִׁים [...]". המצלול בשיריה מקורו בעיקר בחריזה ובחזרות.  
תירגמה מעברית לאנגלית שירה, פרוזה, אופרה ומאמרים, בין השאר את ערבסקות של אנטון שמאס (1988);רצח בדרך בית לחם של בתיה גור (2004); מצרפתית לאנגלית את אופרה לטרזין של ליליאן אטלן (1985) ועוד. כיהנה בתפקיד המנהלת האמנותית של פסטיבל השירה הבינלאומי במשכנות שאננים והיתה העורכת בשפה האנגלית של חוברות הפסטיבל (1997-1991). 
References: 
הירש, אלי. "אזור הדמדומים". ידיעות אחרונות ספרות. 2.1.2009. 21.
