Name: יעקבי, גד 
Birth Year: 1935
Death Year: 2007
Birth Place: כפר ויתקין להורים
Occupation: משורר וסופר
Entry writer: זיסי סתוי
Entry Value: 
נולד בכפר ויתקין להורים ממייסדי המושב. גדל והתחנך במושב, ולאחר שירותו הצבאי למד כלכלה ומדעי המדינה וקיבל תואר מוסמך (1959). למד בסמינר הבינלאומי של אוניברסיטת הרווארד, ארצות הברית, בראשות פרופ' הנרי קיסינג'ר. את פעילותו הפוליטית החל כחבר רפ"י (רשימת פועלי ישראל), לצדם של משה דיין ושמעון פרס. נחשב לאחד הכוחות הצעירים המבטיחים בפוליטיקה הישראלית. בתפקידו הראשון היה עוזר שר החקלאות וראש המרכז לתכנון ופיתוח חקלאי-התיישבותי (1966-1960). כעבור שלוש שנים נבחר לכנסת. היה שר התחבורה (1974), שר הכלכלה והתכנון (1984) ושר התקשורת (1987). כיהן כשגריר ישראל באו"ם (1996-1992). עם שובו מניו יורק היה יו"ר מועצת המנהלים של חברת החשמל (1998-1996) ויו"ר מועצת הנמלים והרכבות (2003-2000).  
 עסק שנים רבות בכתיבה, הן ספרותית (שירה ופרוזה) והן עיונית (ספרים בנושאי מדינה וממשל), והיה אחד הפוליטיקאים האינטלקטואלים המובהקים שכיהנו בכנסת ובממשלה. אף שכתיבתו העיונית זכתה להערכה רבה בארץ ובחו"ל, הוא עצמו ראה את השירה כתחום הכתיבה המובהק והאהוב עליו, וטען שעל אף הקרבה הסמנטית ישנה סתירה בין פואטיקה לפוליטיקה. בשיריו באים לידי ביטוי ילדותו ונעוריו במושב, השינויים הרבים בחייו, ובכלל זה מסעות וחיים בארצות אחרות, אהבות, משברים ואובדן של אנשים קרובים. שיריו וסיפוריו פורסמו בכל כתבי העת המרכזיים: מאזניים, עתון 77, סימן קריאה, הליקון ועוד.
מספריו: חסד הזמן (ספרית פועלים, 1991); מקום קרוב (1997); עומס החום (2004). מספרי העיון שהוציא: עוצמתה של איכות (1972); החופש לבחור (1975);כחוט השערה (1989); יומן ניו-יורק (1997); חסד הזמן – פרקי אוטוביוגרפיה (2002). כתב שלושה ספרים לילדים ולנוער.
References: 
מלצר, יורם. "איזה מין עולם". מעריב ספרות. 24.11.2000. 30; ענבל, לאה. "אני מוכן להקריב כל הישג כדי להיות משורר או סופר גדול (ריאיון)". ידיעות אחרונות 7 ימים. 16.8.1991. 38-36; שוחט, אורית. "הוא אמר, אבל לא הקשבנו". הארץ ספרים. 31.3.1993. 1. 
