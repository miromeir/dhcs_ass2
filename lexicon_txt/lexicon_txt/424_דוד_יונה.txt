Name: דוד, יונה
Birth Year: 1919
Death Year: 2009
Birth Place: ביוולארי, רומניה
Occupation: חוקר ספרות ומשורר
Entry writer: אבנר הולצמן
Entry Value: 
נולד בביוולארי, רומניה. קיבל חינוך מסורתי בישיבת "בית אהרן" ביאסי והשכלה כללית באוניברסיטת בוקרשט, שבה קיבל ב-1946 תואר מוסמך באסתטיקה ובפילולוגיה. לאחר מלחמת העולם השנייה היה מפעילי עלייה ב' ועסק בעבודה חינוכית ותרבותית במסגרת תנועת "הבונים" וההסתדרות הציונית ברומניה. באותה תקופה הופיעו ספריו הראשונים, קובץ שירים ביידיש (ביטערניש, 1945) ואנתולוגיה ברומנית מן ההומור העברי. עלה ארצה ב-1949 והיה חבר בקיבוץ עין זיתים שליד צפת עד לפירוקו. מאז התגורר בירושלים. למד לשון, מקרא וספרות עברית באוניברסיטה העברית בירושלים, ובין מוריו ורבותיו ציין את זאב בן-חיים ונ"ה טור-סיני בתחום הלשון, את מ"ד קאסוטו, יחזקאל קויפמן וי"א זליגמן במקרא, חיים שירמן ושמעון הלקין בספרות. ב-1965 קיבל תואר דוקטור על מחקרו בשירת ר' משה חיים לוצאטו. בשנים 1987-1966 לימד בחוג לספרות עברית באוניברסיטת תלאביב. לאחר פרישתו לגמלאות כפרופסור שקד עוד כעשרים שנה על עבודתו.
מאמרו המחקרי הראשון, על מקורו האיטלקי של המחזה מגדל עוז לרמח"ל, פורסם ב-1953 בלקראת, ביטאונה הצנוע של חבורת סופרים צעירים שהיתה עתידה לטבוע חותם עמוק בספרות הישראלית. עיקר עבודתו הוקדש לההדרתן המדעית של חטיבות יצירה גנוזות מן השירה, הדרמה והפרוזה העברית הקדומה. בולטת תרומתו לחקר רמח"ל, הן בההדרת שלושת מחזותיו והן בסדרת מחקרים שהקדיש לאגפים השונים של יצירתו. כמו כן התקין מהדורות של פיוטים, שירים וסיפורים מאת יוצרים עבריים בספרד ובאיטליה, מהם שגאל לראשונה מן הגניזה. כמו כן חיבר שורת ביבליוגרפיות וספרי עזר על יוצרים, חוקרים ותחומי דעת שונים המעוגנים ביצירה העברית של ימי הביניים ותקופת הרנסנס, ובהםלקסיקון הכינויים בלשון הפייטנים (2000). בד בבד פירסם עשרות חוברותעזר לתועלת תלמידי בתי הספר התיכוניים על יוצרים קדומים ומודרניים בספרות העברית.
פירסם שני ספרי שירה: במכחול (1956) ושירים על לא אהבה (1960). הראשון ייחודו בכך שהוא עומד כולו בסימן הזיקה לאמנות הפלסטית, ובו שירים הבונים קומפוזיציות חזותיות והתבוננויות בציוריהם של שאגאל, גויה, גוגן ואחרים. כמו כן ערך אנתולוגיות: את אשר בחרתי בשירה (1959); עקד, רבעון לשירה (1961-1960); המקוללים: אנתולוגיה לתרגומי שירת בודליר, ורלין ורימבו (1961).
References: 
רוזן, טובה ואבנר הולצמן (עורכים). מחקרים בספרות העברית בימי הביניים ובתקופת הרנסנס מוגשים לפרופ' יונה דוד. תלאביב: אוניברסיטת תלאביב. 2002.
