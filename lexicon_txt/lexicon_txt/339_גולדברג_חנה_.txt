Name: גולדברג, חנה 
Birth Year: 1954
Birth Place: חיפה
Occupation: סופרת ופזמונאית
Entry writer: עירית רונן
Entry Value: 
נולדה בחיפה. שירתה בצה"ל ככתבת צבאית בעיתון במחנה גדנ"ע. בעלת תואר ראשון מאוניברסיטת חיפה בפילוסופיה ובספרות אנגלית. עבדה כעיתונאית עצמאית בידיעות אחרונות, בהארץ ובשבועונים שונים. שימשה ככתבת ראשית, עורכת ומתרגמת בירחון המפעל וכעורכת לשונית ומתרגמת בהוצאת האוניברסיטה הפתוחה. בשנים 2002-2006 כיהנה כיו"ר אקו"ם. 
פזמונאית פורה, שכתבה שירים לידועים בזמרי ישראל, חלקם הפכו ללהיטים. פזמוניה המולחנים ראו אור בספר אין סוסים שמדברים עברית (2005). כתבה שני ספרי שירה: האם לשבת המלכה יש בעיות במיטה? (תמוז, 1978) ורומן בשורות קצרות (1985), וכן ספרי ילדים ונוער, בהם: דמעות ורודות,קישתא וחברים בכל מיני צבעים, שזכו להתקבלות אוהדת. 
פירסמה ארבעה רומנים: אף מילה על אהבה (כתר, 2000); כשהחיים יתחילו(2002); דיבה (2007); אהובי הלא ידוע (2012), חלקם שהו ברשימות רבי-המכר. הרומנים שלה מעמידים במרכזם נשים המתמודדות עם חוויות משבריות, מפלסות את דרכן במתח בין עצמאות לשעבוד, בין שגרה להרפתקה ובין החמצה למימוש. הספר אף מילה על אהבה כתוב בז'אנר רומן המסע שבמרכזו גיבורה המנסה לפרוץ את חוויית התקיעות בחייה. הביקורת עמדה על כך שאף על פי שהרומן מציג טיפוס חדש של אישה ישראלית, סופו שהוא מאשר את חלוקת התפקידים המגדרית המסורתית. עם זאת, גולדברג הוכרה כמי שיש לכתיבתה מקום נבדל משלה בנוף הספרות העברית.  
המבקרים טענו כי הרומנים שלה חסרים פיתוח של רבדים פילוסופיים ופסיכולוגיים, וכי נדמה שאת מקומם תופשים שימוש מופרז בהיפרבולות ספרותיות ובתיאורים סנסציוניים. לצד זאת, שיבחו את לשון הכתיבה שלה וציינו שהיא מאופיינת בגמישות, בערניות ובחיוניות.
References: 
ניצן- קרן, טל. "מדאם בובארי דה שינקין". הארץ ספרים. 17.5.2000. 8; פרצ'ק, רוני. "ספר בנות אורבני". הארץ ספרים. 25.11.2003. 6. 
