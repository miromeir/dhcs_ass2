Name: יבנה, יובל
Birth Year: 1964
Birth Place: דל וקיבל את
Occupation: סופר
Entry writer: גלעד מאירי
Entry Value: 
נולד, גדל וקיבל את חינוכו בירושלים, ומתגורר בה. למד בתיכון "דנמרק". בוגר האוניברסיטה העברית בירושלים בחוגים למשפטים ולפילוסופיה. מנהל את תחום הפלורליזם היהודי ב"קרן החדשה לישראל". 
פרסומו הראשון היה הסיפור "אחווה" בכתב העת ארס של אוניברסיטת תל אביב (מרס 1993, גיליון 2). הסיפור נכלל לאחר מכן בין שנים-עשר סיפוריו בספרו הראשון, חיים אחרים (שוקן, 1997). הסיפורים משקפים, דרך הדמויות ומערכות היחסים ביניהן, מתח בין מציאות לדמיון. הספר זכה בשלושה פרסים: פרס שלישי בתחרות על שם הרי הרשון מטעם האוניברסיטה העברית על הסיפור "אגמיד" (1989), פרס ירושלים לספרות יפה (1994) ופרס משרד החינוך והתרבות ליצירת ביכורים (1997). לעומת זאת, הספר התקבל בנימה פושרת על ידי הביקורת. 
ספרו השני,סיפורים אמריקאיים (2002), כולל שבעה סיפורים שבהם מתוארים חייהם של יהודים בארצות הברית. הספר זכה לתהליך התקבלות דומה לקודמו: קיבל את פרס אקו"ם, "נוצת הזהב", ליצירת פרוזה בעילום שם (1998), אך לא זכה להתייחסות של הביקורת הספרותית. 
ספרו השלישי, פרס בית שמש (2008), שלוש נובלות וסיפור קצר, מהווה המשך סגנוני של הספר השני. זהו ספר בשל העוסק בעיקר באופן פרודי והומוריסטי בשאלות של יחסי הספרות והסופר עם המציאות ועם מוסד הספרות, וגם בזהויות עדתיות, מעמדן התרבותי של ירושלים והפריפריה ביחס למרכז התרבותי בתל אביב, ומעמדה של היהדות בחברה הישראלית החילונית. 
בשנים 2007-2003 היה חבר בקבוצת המשוררים הירושלמית "כתובת" ושותף לפרויקט של הוצאת הקובץ כתובת (2008), שכלל שירים של חמשת משוררי הקבוצה (שי דותן, אריאל זינדר, דורית ויסמן, גלעד מאירי וליאור שטרנברג) ושלושה סיפורים פרי עטו. 
זיקתו לשירה באה לידי ביטוי גם בהלחנת שירי משוררים. הוא הקים שתי להקות רוק והוציא שלושה תקליטורים (1995, 2002, 2007). בנוסף לפזמונים שחיבר, הלחין שלושה משוררים ירושלמים (ט' כרמי, אריה זקס וגלעד מאירי) ושלושה משוררים מתורגמים (צ'רלס בוקובסקי, ג'ון ברימן וגבריאל גרסיה לורקה). מקור ההשפעה המרכזי על יצירתו הוא זרם ה"ביט" האמריקני.  
References: 
ישראל, יעל. "העולם נברא במילה".הארץ ספרים. 25.12.1997. 7; מאירי, גלעד. "להט פוסט-ביטניקי". מקור ראשון. 5.9.2008. 16; נבות, אמנון. "החיים כמשל טריוויאלי".מעריבספרות. 17.10.1997. 31.
