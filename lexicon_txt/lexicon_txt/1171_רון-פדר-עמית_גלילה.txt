Name: רון-פדר-עמית, גלילה
Birth Year: 1949)ׂׂׂׂׂ
Birth Place: חיפה
Occupation: סופרת ועורכת
Entry writer: רון לסרי
Entry Value: 
נולדה בחיפה. כבר בהיותה בת תשע החלה לכתוב סיפורי הרפתקאות. למדה במגמה הביולוגית בבית הספר "הריאלי" בחיפה. למרות היותה בת למשפחה שנשבו בה רוחות מפא"י כתבה רומן על נערה שאחיה נמנה עם כוחות האצ"ל, ואף שלחה את טיוטתו למנחם בגין, שבתגובה הזמינה ובירכה על פעולתה. ב-2010 פירסמה את הספר בעוז ובהדר: סיפורו של מנחם בגין. שירתה כחיילת בנח"ל, ולאחר שחרורה למדה ספרות ומקרא באוניברסיטה העברית בירושלים. רון-פדר-עמית היא אם לשלושה ילדים, ובשנים 1972-1979 אימצה שנים-עשר ילדים ממשפחות קשות יום. פרט זה השפיע רבות על כתיבתה והיווה השראה לסדרת הספרים "ציון", שנכתבה בשנים 1976-1981.
רון-פדר-עמית היא מהיוצרות הפופולריות והפורות בספרות הילדים העברית. עד כה פירסמה כשלוש מאות ספרים, רובם המכריע לילדים. ספריה תורגמו לשפות שונות, ובהן: אנגלית, גרמנית, צרפתית ויפנית. כמה מספריה עובדו לסרטים, ובהם: בחינת בגרות, בבימויו של אסי דיין (1983). בנוסף לכך, היתה העורכת הראשונה של עיתון הילדים לטבע פשוש, ובהמשך ערכה את השבועון ראש צעיר. כמו כן פירסמה סיפורים בהמשכים בשבועונים לילדים וכתבה מאמרים בכתבי עת ובעיתונות העוסקים ברובם בחינוך ובספרות ילדים. ספרה הראשון, ילדי השכונה במחתרת, שראה אור ב-1971 (קרני), מתאר את קורותיה של קבוצת ילדים ירושלמים בתקופת המנדט. אחריו כתבה את סדרת הספרים הראשונה שלה: "ילדים אלמונים", המספרת על הרפתקאותיהם של ילדים חיפאים המסייעים ללוחמי שלוש המחתרות במלחמתם בבריטים. ב-1976 ראה אור ספרה הראשון בסדרת "ציון", אל עצמי, המתאר את חוויותיו של ציון, ילד שנפלט ממשפחתו קשת היום בבית שאן ומגיע למשפחה אומנת בחיפה."ג'ינג'י", סדרת הספרים המצליחה ביותר של הסופרת,נכתבה בשנים 1980-2010 ועוסקת בהרפתקאותיהם המסתוריות של אודי שחר וחבריו. מבחר מסדרות ספריה הבולטות: "כס"ח חברי כוח סיירות חוקר" הפותרים תעלומות ברחבי הארץ, "מנהרת הזמן" המתארת אירועים משמעותיים בהיסטוריה היהודית והציונית, "טולי תעלולי", קורותיה של ילדה שובבה בכפר נופש המנוהל על ידי אביה, ו"סיירת המדע" המפרה את הקוראים בהשכלה מדעית בסיסית. מרבה לכתוב ספרי הרפתקאות, שחלקם מתרחשים בהקשרים היסטוריים או מדעיים, אך ככלל קיימת בכתיבתה מגמה חינוכית המעלה לדיון נושאים כגון: חינוך מיני ושימוש בסמים ובאלכוהול. כמו כן, היא משתמשת בשפה המכילה סלנג ומתקרבת אל שפת הדיבור המקובלת בקרב קהל היעד של הספר. 
פירסמה עד כה שבעה ספרים למבוגרים. הראשון מתוכם: יש אישה אחרת, יצא לאור ב-1994 (מודן) והוא עוקב אחר דמותה של יעלי, שסוד בחיי בעלה מביא אותה לבחינת חייה ויחסיה מחדש. ספרה האחרון למבוגרים, חיפושים(2006), מתאר את מסעה של רננה רז, שחקנית מצליחה, היוצאת למרכז מדיטציה בבורמה, ואת חברתה נעמי, פרופסור למקרא, המתחקה אחריה. הרומן ממשיך מגמה בכתיבתה על מסעות נשיים לחיפוש עצמי במזרח הרחוק, המתגלה גם בספרה אמא של תרמילאי (2002). ב-2012 פירסמה את הספר אומרים אהבה יש: סיפורו של חיים נחמן ביאליק.
References: 
אופק, אוריאל. לקסיקון אופק לספרות ילדים ב'. תל אביב: זמורה-ביתן. 1985. 596-597; שגב, תום. "הנוער על פי גלילה רון פדר". כותרת ראשית 133. 1985. 33-35.
