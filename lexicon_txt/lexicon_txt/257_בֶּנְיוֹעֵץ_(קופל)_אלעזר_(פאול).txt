Name: בֶּנְיוֹעֵץ (קופל), אלעזר (פאול)
Birth Year: 1937
Birth Place: ווינר-נוישטדט הסמוכה לווינה,
Occupation: משורר, מתרגם ומסאי
Entry writer: אלישע פורת
Entry Value: 
נולד בווינר-נוישטדט הסמוכה לווינה, אוסטריה. לאחר האנשלוס (סיפוח אוסטריה לגרמניה) עלתה משפחתו ארצה, וב-1939 התיישבה בירושלים. למד בבתי חינוך בתלאביב, בכפראתא ובישיבת כפר הרוא"ה. לאחר שירותו הצבאי החל ללמוד להסמכה לרבנות ובמקביל השלים את לימודיו באוניברסיטה העברית בירושלים בספרות ובחינוך. עם תום לימודיו עבד כספרן, כארכיונאי וכגנז במוסד הרב קוק, ומ-1961 במכון "גנזים" של אגודת הסופרים. נשוי לציירת רנה קופל הידועה בשמה האמנותי "מיטבאל״.
ספרו הראשון,ביני לבין עצמי: שירים, יצא לאור עוד בעת שירותו הצבאי (מ' ניומן, 1957). בדבבד החל לתרגם משירת גרמניה ואף לכתוב ולפרסם משיריו בגרמנית. בשנים 1964-1968 שהה בברלין, ובעזרת מלגה מקרן "פורד" ייסד בעיר את המכון הביבליוגרפי היהודי-גרמני "ביבליוגרפיה יודאיקה״, שרשם פרסומים יהודיים-גרמניים בגרמנית מהמאה השמונה-עשרהעד מלחמת העולם השנייה. כמו כן כתב על סופרים יהודים שכתבו בגרמנית: יוזף רות, פרנץ רוזנצווייג, מקס ברוד ואחרים. בשנות השבעים פירסם כמה מאמרים על היוצרים היהודים הגרמנים, וגם בנושאי תנ"ך ומסורת, בכתבי עת שונים, ובהם מולד והאומה.
מאז 1970 עיקר כתיבתו בגרמנית, והיא זיכתה אותו בגרמניה בפרסים ספרותיים: הפרס על שם אדלברט פון שאמיסו מטעם האקדמיה הבווארית לאמנויות היפות (1988); פרס מטעם הממשלה הפדרלית הגרמנית (1977); ופרס יוסף ברייטבאך של האקדמיה למדעים ולספרות הגרמנית (2002). ב-2003 התמנה לחבר האקדמיה לספרות ולשון גרמנית.
בשנות השבעים חל שינוי בז'אנר כתיבתו והוא התמסר לכתיבת אפוריזמים קצרים, הן בעברית ובעיקר בגרמנית. קובץ ראשון של אפוריזמים שלו בעברית הוא משפטים(1980), שעליו כתב החוקר והמתרגם דוד וינפלד על כריכת הספר: ''בניועץ שואף למסור בדיבור אחד, מגובש עד תכלית, מסר הגותי, רגשי או מוסרי. משפטיו הם מסות בזעיר אנפין, שקסמן בקיצורי הדרך המפתיעים של המחשבה ובמתחי הלשון המסוגננת, הכופה תשומת לב לכל מלה ומלה''.
עוד מספריו: ראות רוח: שירים(1959); וריאציות על נושא אבוד: שירים (1961); שירי היפים ביותר: מבחר שירים (1962);יחפת: שירים(1965); קצות החושך(1989).
References: 
בן עזר, אהוד. ״שיהיה לנו כמו בבית". מאזנייםי"ט. 1964. 511; בן שאול, משה. ״ואריאציות על נושא אבוד". מאזניים י"ד. 1962. 145-144. 
