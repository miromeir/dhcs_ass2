Name: נבו, גדעון (גידי)
Birth Year: 1959
Birth Place: -1959 וגדל בירושלים
Occupation: סופר וחוקר ספרות
Entry writer: אבנר הולצמן
Entry Value: 
נולד ב-1959 וגדל בירושלים. אמו היא חוקרת הספרות האנגלית והמתרגמת רות נבו. סיים את "התיכון ליד האוניברסיטה" בירושלים. שירת בצה"ל בנח"ל מ-1978 עד 1981. החל את לימודיו באוניברסיטה העברית בירושלים ב-1981, וסיים ב-1985 תואר ראשון בספרות עברית ובפילוסופיה. מ-1986 עד 1996 עסק בעיקר בכתיבת הרומן עד כאן (הקיבוץ המאוחד) ובעבודות מזדמנות. ב-1997 חזר ללימודי התואר השני והשלישי בספרות עברית, והשלים אותם ב-2001. מ-2000 ועד 2009 מרצה וחוקר במכון בן-גוריון בשדה בוקר ובאוניברסיטת בן-גוריון בנגב. מ-2009 מרצה בכיר במחלקה לספרות עברית באותה אוניברסיטה.
הרומן עד כאן (1996) ממוקם בשנות השמונים של המאה העשרים ועוסק בקורותיהם של שלושה צעירים ישראלים המצויים במצב של תקיעוּת ושיממון. כל אחד מהם לכוד בסבך נפשי ביחסיו עם עצמו ועם סביבתו, וכולם מתרפקים על השלמוּת האבודה של ימי גרעין הנח"ל שהשתייכו אליו שנים אחדות לפני כן, בבחינת תור זהב אבוד. הביקורת הצביעה על חובו הגלוי של הספר לרומן זכרון דברים של יעקב שבתאי, הן במבנה העלילה ובאווירה הכללית והן באימוץ הנוסח והריתמוס הסגנוני הייחודיים שגיבש שבתאי. בד בבד צוינו שליטתו של נבו במנעד רחב של כלים ומשלבים לשוניים ורגישותו בקליטת ניואנסים של התנהגויות, מרקמי יחסים ומצבים אנושיים קונקרטיים. ב-1997 זכה הרומן בפרס ברנשטיין.
בתחום המחקר עסק גידי נבו עד כה בשלושה עניינים עיקריים. ספרו שבעה ימים בנגב (2005) הוא דיון פרשני מקיף ברומן ימי צקלג לס' יזהר. הספר מתאר את דרכי העיצוב של הזמן והמרחב ברומן, את טיבו של הריאליזם הפרטני הנבנה בו, את הטכניקות השונות של זרם התודעה הננקטות בו ואת הישגיה ומגבלותיה של הביקורת שהתמודדה עם יצירתענק זו. ספרו מושב לצים: הרטוריקה של הסאטירה (2010) בוחן פרקים בתולדות הסאטירה הספרותית והעיתונאית העברית מתקופת ההשכלה ועד חנוך לוין, אפרים קישון ודורון רוזנבלום. ואילו מפעלו השלישי, המצוי בהתהוות, הוא פרסום כרונולוגי מבואר, רב-כרכים, של השירה העיתונאית האקטואלית של נתן אלתרמן. מלבד זאת פירסם נבו מאמרים על יצירתם של מנדלי מוכר ספרים, שלום עליכם בתרגום ברקוביץ, אורי ניסן גנסין, אברהם רגלסון ואחרים. כמו כן השתתף בעריכת קובץ המחקרים עיתות של שינוי לכבוד דן מירון (2008), ופירסם בו מסה מקיפה על דיוקנו של מירון כחוקר וכמבקר.
References: 
הולצמן, אבנר. "התפרדות". מפת דרכים: סיפורת עברית כיום. תלאביב: הקיבוץהמאוחד. 2005. 161-159; הופמן, חיה. "בעקבות שבתאי". ידיעות אחרונות ספרות. 25.10.1996; שוורץ, יגאל. "כפלנטות הסובבות על צירן ופונות אל השמש". דימוי 16. 1999-1998. 62-60.
