Name: סתוי (זסטבקר), זיסי
Birth Year: 1939
Birth Place: תל אביב ב-1939
Occupation: עורך ספרותי
Entry writer: ורד טוהר
Entry Value: 
נולד בתל אביב ב-1939. למד בתיכון "עירוני ה'". את לימודיו האקדמיים עשה באוניברסיטה העברית בירושלים, בחוגים לספרות עברית ומקרא. בשנות השישים לימד ספרות ומקרא בתיכון "עירוני ט'" ובתיכון "צה"ל". כמו כן לימד עיתונאות באוניברסיטת בר-אילן והנחה קורסים בתחום השירה והסיפורת.
את דרכו המקצועית החל בעריכת העיתון היומי הבוקר. תחילה ערך את מדורי החדשות, הכתבות ועמודי הפנים, ולאחר מכן החליף את ברוך קרוא (קרופניק) כעורך מדור הספרות. מ-1966 ועד 2005 שימש כחבר מערכת ידיעות אחרונות, כעורך חדשות ועורך המוסף הפוליטי של יום שישי. עיקר פעילותו בעיתון היה עריכת מוסף הספרות של העיתון, בשנים 1973-2004. במסגרת זו פירסם ראיונות עם סופרים וחוקרים רבים וכן כתב רשימות בענייני ספרות וביקורת. מדיניות העריכה שלו עמדה בסימן של מתן ביטוי רחב לספרות הישראלית הקנונית, ופתיחת שערים מדודה וזהירה לקולות חדשים. כמו כן הקפיד להקציב מקום לשירה, בעיקר לשירת מקור. עסק גם בעריכת כתבי עת וספרי עיון. בשנים 1982-1983 ערך את ירחון אגודת הסופרים מאזניים. בשנים 1987-1988 ערך עם חנוך רון את כתב העת מוסיקה. ב-1990 ערך את גיתית, עיתון הנוער המוזיקלי בישראל. בשנים 1997-1998 ערך את מגזין התזמורת הפילהרמונית הישראלית. מ-2005 עורך את עיתון ספרותי חי מטעם האיגוד הכללי של הסופרים בישראל. שימש כעורך תוכניות ספרות ברדיו ובטלוויזיה: השבועון לספרות וסיפורדיו ב"קול ישראל", וספרים רבותי ספרים (ייסד וערך עם ציפי גון-גרוס) ב"גלי צה"ל". כמו כן ערך את שיר בלילה בערוץ 2.
ערך שש אנתולוגיות ספרותיות, כולן ראו אור בהוצאת ספרי חמד של ידיעות אחרונות: שלושים שנה, שלושים סיפורים (1993); אשר אהבת את יצחק: סופרים כותבים ומבכים את רצח רבין (1995); 66 משוררים: מבחר חמישים שנות שירה עברית חדשה (1996); חמישים שנה חמישים סיפורים: מבחר הסיפור העברי הקצר מהקמת המדינה עד ימינו (1998); הרחובות ממריאים לאט: שירים, תצלומים ובתי קפה בתל-אביב, מבחר (1999); מה זאת אהבה? מבחר שירי אהבה מהספרות העברית החדשה (2000). ב-2007 קיבל את פרס ראש הממשלה.
References: 
כנען-קייפן, רחל. "חמישים שנה – חמישים סיפורים". הדאר 77 ט"ז. 26.6.1998. 25; נגב, אילת. "שירה לשימוש יומיומי". ידיעות אחרונות 7 ימים. 20.9.1996. 44; שניידר, שמואל. "ראיון עם העורך הספרותי לשעבר של מדור הספרות ב'ידיעות אחרונות', מר זיסי סתוי, ערב פרישתו מעריכת המדור". הקיום והזכרון: ביצירות אהרן אפלפלד, יוסף חיים ברנר ובכתבים אחרים. ירושלים: כרמל. 2010. 332-336. 
