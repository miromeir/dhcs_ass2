Name: זהבי, לאה
Birth Year: 1950
Birth Place: חיפה
Occupation: משוררת, סופרת ומתרגמת
Entry writer: נירית קורמן
Entry Value: 
נולדה בחיפה. למדה ספרות עברית וספרות צרפתית באוניברסיטת חיפה בשנים 1978-1972. משנות השמונים מפרסמת שירים וסיפורים בכתבי עת לספרות, בהם: עתון 77, מאזניים, גג, אפיריון ופסיפס. רבים משיריה הולחנו על ידי המלחין נטע אלוני. תירגמה חמישה ספרים מצרפתית, בהם מבחר סיפורים מההפטמרון למרגריט דה נוואר (2002). 
עד כה הוציאה לאור ארבעה ספרי שירה ושני ספרי פרוזה. ספרה הראשון, תנועה שואפת לאבן (1984), ראה אור בהוצאת עקד. שירי הקובץ עוסקים בשאלות של זהות ותחושת התבדלות מהחברה, תוך דגש על מצבה הייחודי של האישה, עם שאלות על מעשה הכתיבה. בספרה השני, בגד (1988), הכתיבה הופכת לניסיונית יותר וניתן מקום נרחב לדמות האישה, גופה ומיניותה, מגמה שהולכת ומתחזקת בספרה השלישי,אשה צוחקת לבד (1994). ספר שיריה האחרון עד כה, פינה זעירה במקום בורח (2009), מכיל התייחסויות למוות, כולל חטיבת שירים המוקדשת למותה של האם. לצד העיסוק במוות חוזר העיסוק במעשה הכתיבה. ב-2005 פורסם הרומן דרימינג.doc. זהו רומן העשוי קטעים-קטעים, ובמרכזו אישה המתעדת את חלומותיה. הרומן אינו יוצר רצף סיפורי אלא רצפים אסוציאטיביים המשלבים דמויות בדויות וחלומיות לצד אזכורים ביוגרפיים של דמויות ההורים, ובעיקר דמות האם ניצולת השואה. ב-2013 ראה אור סיפורים שתוקים, ארבעה סיפורים עם אופי וידויי.
הביקורת נטתה לה חסד, אם כי הצביעה על חוסר אחידות באיכות שיריה. המבקרים ציינו את נועזותה הארוטית ואת יכולתה לדייק בביטוי השירי של מצבים נפשיים ורגשיים. 
References: 
בן משה, שאול. "פרסום ראשון: עולם יפה". מעריב 26.10.1984. 26; עברון, רם. "כל הזמן בתנועה של בריחה: ראיון עם לאה זהבי". ידיעות אחרונות. 3.11.1989. 27; פלד, עודד. "שנייה לפני הרגע שאחרי". עתון 77 345. 2010. 9-8.
