Name: גורפיין, רבקה
Birth Year: 1908
Death Year: 1983
Birth Place: כפר ז'רנובה, גליציה
Occupation: סופרת ומבקרת
Entry writer: אבנר הולצמן
Entry Value: 
נולדה בכפר ז'רנובה, גליציה. סיימה את לימודיה בבית ספר תיכון בעיר סאנוק ובפקולטה לחקלאות של אוניברסיטת קראקוב. היתה פעילה מנעוריה בתנועת "השומר הצעיר" בפולין. עלתה ארצה ב-1932 ועם בעלה, עזריאל אוכמני, היתה ממייסדי קיבוץ עין שמר וחייתה בו כל חייה. 
רשימותיה הראשונות נדפסו בפולנית לפני עלייתה ארצה, וראשית כתיבתה בעברית היתה ב-1934. במקביל לפעילותה הספרותית עסקה כל השנים בהוראה ובהדרכת ילדים ונוער בקיבוץ. השתתפה בקביעות בעיתונות הספרותית והיתה חברת מערכת של השבועון דבר הפועלת. 
נודעה בעיקר כסופרת לילדים ולנוער, שפירסמה שישה קבצים משובחים של סיפורים קצרים מהווי הקיבוץ. בד בבד עסקה בביקורת הספרות העברית והישראלית, בעיקר במסות פרשנות קצרות, שכל אחת מהן מציעה קריאה דקת הבחנה בשיר או בסיפור אחד. מקובצי המסות שלה: מקרוב ומרחוק (1964); עם שיר (1967); בקריאה קשובה (1969); עם שירים ועם סיפורים (1972); אל מלים ומעבר להן (1975); אבל הדברים היפים (1980). כמו כן כתבה רומן בשם כוכבים מעל לגן, המבוסס על שנות נעוריה (1964), וספר אוטוביוגרפי תיעודי מקיף, עם שניםעם רגעים, המגולל בנימה אישית את פרשת חייו של עזריאל אוכמני וחייה לצדו (1982).
References: 
אופק, אוריאל. "גורפיין, רבקה". לקסיקון אופק לספרות ילדים א'. תלאביב: זמורה-ביתן.1985. 141.
