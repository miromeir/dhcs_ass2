Name: סמו, אריה 
Birth Year: 1947
Birth Place: בולגריה ועלה עם
Occupation: סופר
Entry writer: בתיה שמעוני
Entry Value: 
נולד בבולגריה ועלה עם משפחתו לארץ בהיותו בן שנה. בוגר האוניברסיטה העברית בירושלים. פירסם ארבעה רומנים: עץ התות (ספרית פועלים, 1979); נשף מסיכות (1983); הדנובה הכחולה (1996);שלושה אנשים מיותרים (1999). 
בעץ התות מתואר גן העדן האבוד של הילדות והשבר החריף שיצרה מלחמת יום הכיפורים. הרומן פותח בתיאור הקיצים שאותם בילו המספר ואחיו כילדים בבית סבם בכפר בצפון הארץ. חוויית הילדות הקסומה, שבמהלכה נחשפו הילדים לטבע ולידע העצום של הסב, עיצבה את חייהם. עם התבגרותו של המספר, ובעקבות מותם של סבו ושל אחיו במלחמת יום הכיפורים, הוא עוזב את אשתו ואת בתם הקטנה וחוזר להתגורר בבית הסב. שם הוא חי בבדידות ושוקע בזיכרונות על העולם שאבד. חתן פרס ראשהממשלה לספרות ל-1985.
תחושת הניכור של הגיבור וחוסר התוחלת בחייו מהווים מוטיב מרכזי גם בנשף מסיכות, המתאר את עקירתו של דניאל הצעיר מישראל לארצות הברית. לאחר עשר שנים שבהן שהה באמריקה הוא מחליט לפתע לחזור לארץ, אל משפחתו. בישראל הוא חוזר לזרועותיה של אהובת נעוריו שהמתינה לו כל השנים, אך חיי המשפחה המיושבים-לכאורה שבנו יחד מסתיימים בתוך זמן קצר, והגיבור מחליט לעזוב את הארץ בשנית.
תחושת הניכור, חוסר התכלית, ההתנתקות הבלתי-מנומקת של הגיבור ממקום מושבו וחוסר האפשרות שלו לקיים קשרים ארוכי טווח, כל אלה משותפים לשני הרומנים ומשקפים במידה רבה את השבר הנפשי של בנידור יום הכיפורים, שעמם נמנה סמו. בהדנובה הכחולה יוצא המספר למסע בעקבות סבו האבוד, ובאמצעותו אל הזהות הבלקנית המוחמצת, שהוחלפה בישראליות שטחית, מיליטריסטית ופנאטית. כתיבתו של סמו מורכבת ורבת-פנים ולשונו זורמת, אף כי לעתים נוטה לשפה ארכאית. הוא מבקש לחשוף את נבכי הנפש של הגיבורים האבודים שהולכים ומאבדים אחיזה במציאות הממשית ושוקעים לתוך מצב משברי, חסר כיוון. ככל שיצירתו מתקדמת כך מתחדדת הביקורת החברתית שלו, שמגיעה לשיא בספרו האחרון עד כה, שלושה אנשים מיותרים, שם מוצגת באופן בוטה ההוויה הרדודה ומוכת החידלון של החברה בישראל.
References: 
ברתנא, אורציון. "'התלוש' בתחפושת האנארכיסט". לבוא חשבון: מסה וביקורת. תל אביב: אל"ף. 1985. 69-65; הולצמן, אבנר. "להשיל את הישראליות". מפת דרכים: סיפורת עברית כיום. תל אביב: הקיבוץ המאוחד. 2005. 165-164.
