Name: בנד, אברהם (ארנולד)
Birth Year: 1929
Birth Place: בוסטון להורים שהיגרו
Occupation: חוקר ספרות
Entry writer: אבנר הולצמן
Entry Value: 
נולד בבוסטון להורים שהיגרו בצעירותם לארצותהברית ממזרח-אירופה, וקיבל חינוך כללי ועברי. למד ספרות יוונית וספרות השוואתית באוניברסיטת הרווארד (תואר שני ב-1954, תואר שלישיב-1959), וספרות עברית במכללה למורים עבריים בבוסטון ובאוניברסיטה העברית בירושלים. עם סיום התואר השלישי הוזמן ללמד ספרות עברית במחלקה ללימודי המזרח הקרוב באוניברסיטת קליפורניה בלוסאנג'לס (UCLA). ב-1968 הקים בה את המחלקה לספרות השוואתית ועמד בראשה שנים רבות. רבים מתלמידי המחקר שהדריך וטיפח נעשו חוקרים ידועישם ומורים באוניברסיטאות בארצותהברית ובישראל. מ-1949 ואילך שהה תכופות בישראל לתקופות של לימודים, מחקר והוראה.ב-2007 ייסד ב-UCLA את המרכז ללימודי ישראל.
ב-1957 החל לפרסם מסות, רשימות ביקורת ושירים בעיתונות העברית והיהודית בארצותהברית. קובץ משיריו העבריים, הראי בוער באש, הופיע בירושלים ב-1963. בשנות השישים התהווה מפעלו המחקרי המרכזי, הספר Nostalgia and Nightmare (1968), שהוא מונוגרפיה רבת-היקף על חייו ויצירתו של ש"י עגנון, וספר המחקר הראשון המוקדש לעגנון שראה אור באנגלית. הספר כולל מידע ראשוני רב על תולדות חייו והתפתחות יצירתו של הסופר, ניתוחים מקיפים של סיפוריו והרומנים שלו, וכן תמציות מפורטות של יצירות רבות שנועדו להתאים לצרכיו של הקורא שאינו שולט בעברית. משוקע בו ידע שצבר המחבר מתוך שהייה ממושכת במחיצתו של עגנון במהלך המחקר. עם השנים הוסיף וחיבר מאמרים על יצירת עגנון, המאירים אותה בהקשרים ביוגרפיים והיסטוריים, פסיכואנליטיים והשוואתיים.
מאמרי המחקר שלו מקיפים יוצרים נוספים רבים במרחב הספרות העברית של הדורות האחרונים. בהם ח"נ ביאליק, שאול טשרניחובסקי, מ"י ברדיצ'בסקי, אחדהעם, א"צ גרינברג, חיים הזז, יהודה עמיחי, עמוס עוז וא"ב יהושע, וכן שורה של סופרים עבריים בארצות הברית (הלקין, זילברשלג, רגלסון, בבלי ואחרים). מתוך ניתוחים מדוקדקים של טקסטים נבחרים הפליג לסוגיות של היסטוריוגרפיה, מסורת, מודרניות, זהות ולאומיות בספרות העברית, זיהה ארכיטיפים המתגלגלים בה, תיאר צמתים פואטיים ורעיוניים בתולדותיה, עסק בזיקתה לאירועים ולהקשרים היסטוריים וחשף מגעים אינטרטקסטואליים בין יוצרים ליצירות. 
כמו כן הקדיש סדרת מאמרים ליצירת קפקא, בעיקר בהקשריה היהודיים, עסק הרבה בסיפור החסידי, וכן תירגם לאנגלית ופירש את מעשיותיו של ר' נחמן מברסלב (Nahman of Bratslav: The Tales, 1978). חלק גדול מכתיבתו סובב סביב צומת עניינים אחד: בקיעתה של הזהות היהודית החילונית כאנטיתזה לעולם האמונה, והקשרים הסבוכים – קשרי מרד ושייכות גם יחד – השוררים בין התרבות היהודית המודרנית לתרבות המסורתית שאותה ביקשה להחליף. מכאן העניין העמוק שלו בדמויות המייצגות את הדרמה הרוחנית הזאת במלוא חריפותה, ובראשן ש"י עגנון ומיכה יוסף ברדיצ'בסקי. 
מבחר ממאמריו כונס בשתי אסופות, האחת באנגלית (Studies in Modern JewishLiterature, 2003) והאחרת בעברית (שאלות נכבדות, 2007).
References: 
Cutter, William and David C. Jacobson (eds.).History and Literature: New Readings of Jewish Texts in Honor of Arnold J. Band. Providence: Brown Judaic Studies. 2002.
