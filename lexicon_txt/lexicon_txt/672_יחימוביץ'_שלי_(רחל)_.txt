Name: יחימוביץ', שלי (רחל) 
Birth Year: 1960
Birth Place: כפר סבא להורים
Occupation: עיתונאית, סופרת ופוליטיקאית
Entry writer: אמנון ז'קונט
Entry Value: 
נולדה בכפר סבא להורים ניצולי שואה שעלו לארץ מפולין ומרומניה. אביה היה פועל בניין ושנות ילדותה ונעוריה עברו עליה ברמת השרון, שם גם התחנכה. שירתה בצה"ל כמש"קית ח"ן, כקצינתשלישות וכקצינת ת"ש בפרויקט "הלביא". 
הקריירה העיתונאית שלה נפתחה בהיותה סטודנטית למדעי ההתנהגות באוניברסיטת בן-גוריון בנגב. שימשה ככתבת על המשמר בדרום, ואחר כך הפכה לכתבת רשת ב' של "קול ישראל" בדרום. בהמשך הפכה לכתבת בכירה בתחומי עבודה, כלכלה ופוליטיקה והגישה מגזינים ותוכניות מלל. באוקטובר 2000 פרשה מרשת ב' והצטרפה לחברת החדשות של ערוץ 2, שם הגישה תוכניות ראיונות והשתתפה במגזין אולפן שישי, שבו מצאה במה להבעת דעותיה בענייני כלכלה וחברה.
בנובמבר 2005 הודיעה על פרישתה מהעיתונות ועל הצטרפותה למפלגת העבודה. במרס 2006 היתה לחברת כנסת וחברה בוועדת הכספים ובוועדה לענייני ביקורת המדינה. עד 2008 עמדה גם בראש הוועדה לזכויות הילד. ב-2011 נבחרה ליו"ר מפלגת העבודה.
כתבה שני ספרים שהיו לרבי-מכר: אשת איש (קשת, 2001) עוסק באישה נשואה הנמצאת בחודש החמישי להריונה ומתאהבת בגבר אחר, מוזיקאי נשוי ואב לילדה. לאורך הספר מתארת הכותבת את התהליך הבלתי-נמנע שגובה האהבה האסורה, ובשיאו – הרס חייה הקודמים והתפרקות התא המשפחתי המגונן. בנוסף, לכודה גיבורת הרומן ביחסיה הטעונים עם אמה הסנילית שנהגה להכות אותה בילדותה, בחרדות לגורל ילדיה ובאהבה סלחנית ופושרת לבעלה הנאמן. לבסוף היא משלמת מחיר כבד על כך שהלכה בעקבות לבה. 
משחקי זוגות (2003) הוא סיפור על שני זוגות, הורים לילדים, ששוררת ביניהם ידידות הדוקה, עד שמתפתח רומן אסור של אחת הנשים עם בעלה של חברתה. בדומה לספרה הראשון, גם כאן מתארת המחברת את הלבטים והכאב הכרוכים בבגידה, שהפעם היא כפולה: בבעל ובחברה. כל ארבעת הגיבורים בסיפור מתייסרים בשל המתרחש, אך את המחיר הכבד באמת משלמות הנשים בסיפור, הן הבוגדת והן הנבגדת.  
בשני הרומנים מעצבת יחימוביץ' בדרכים שונות את עמדתה השוללת באופן נחרץ את הסלחנות היתרה שבה נוקטת החברה כלפי גברים, בעוד היא מענישה נשים הנמצאות באותן סיטואציות ופועלות באותן דרכים. ב-2011 ראה אור ספרה אנחנו: על כלכלה, חברה, מוסר ולאומיות בישראל. 
References: 
ז'קונט, אמנון. "בחזרה לבעל". ידיעות אחרונות תרבות, ספרות, אמנות. 23.3.2001. 27; חיימוביץ', גילי. "החברים הכי טובים". מעריב ספרות וספרים. 13.2.2004. 27; קורן, יהודה (ריאיון)."בגידה של בן זוג היא מעשה נורא". ידיעות אחרונות ספרות. 12.12.2003. 26. 
