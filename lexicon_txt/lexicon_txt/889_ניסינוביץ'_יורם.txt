Name: ניסינוביץ', יורם
Birth Year: 1965
Birth Place: דל והתחנך באשדוד
Occupation: משורר ועורך
Entry writer: גלעד מאירי
Entry Value: 
נולד, גדל והתחנך באשדוד. מתגורר בתקוע. בוגר ישיבת ההסדר "ימית" בנווה דקלים (1988-1983). למד מחשבת ישראל ב"בית מורשה" בירושלים (1989-1991), לימודי יהדות בבית המדרש "אלול" בירושלים (1995-2001), הנחיית קבוצות ב"אלול" (1997), הנחיית סדנאות כתיבה במכון מיל"ה ובמתא"ן (1999-2001) ותסריטאות ב"מעלה" (2002-2003). לקטור של הוצאת כתר (מאז 2007). ממייסדי ועורכי כתב העת משיב הרוח (מאז 1994). 
שייך לזרם הכותבים הדתיים הצעירים בשירה העברית של שנות התשעיםבמאה העשרים וראשית המאה העשרים ואחת. פרסומו הראשון, השיר "הבדידות ההיא", הופיע בגיליון מס' 2 של כתב העת דימוי (1990) ולא כונס בספרו הראשון והיחיד עד כה, השולחן הנמוך של הישועה(אבן חושן, 2008). הספר הוא אסופה של עשרים שנות כתיבה. 
חמישה נושאים מרכזיים בספר, המופיעים בסדר זה: טבע, ילדות, ארס-פואטיקה, יהדות ושואה. עם זאת, הטבע והיהדות הם גם נושאי רוחב המשולבים בהקשרים מגוונים בספר, ולכן שליטים בו. תיאורי הטבע הם ארוטיים ומשקפים את אהבת הארץ ואף הלכי נפש. ניסיונו כגנן אקולוגי-אורגני (1991-1995) בא לידי ביטוי בתיאור מדויק של שמות הצמחים ומאפייניהם. התרבות היהודית נוכחת בהתייחסויות בין-טקסטואליות למקורות, בעיבודן לחוויה המשלבת בין האישי ללאומי ולהיסטורי. לשון הספר לירית, סוגסטיבית וגבוהה, אך יש בה גם ביטויים של שפת היומיום. שכבה לשונית נוספת היא הדיאלוג עם משוררים וסופרים מודרניים מהארץ ומהעולם: גבריאל פרייל, אבות ישורון,  פ"ג לורקה,פרימו לוי ואחרים.  
השתתף בעריכתם של כמה ספרים, ובהם על התפילה (2008)וליקוטי שירות: אסופת שירה בעקבות רבי נחמן מברסלב (2011).זכה בפרס הפסטיבל הבינלאומי "שער" של עמותת "הליקון" (2005). 
References: 
פנחס כהן, חוה. "שריטות עושות בגופה כמיהות". מקור ראשון. 22.8.2008. 19; שמיר, זיוה. "אפשר לכתוב שירה נועזת גם במעוזי הציונות הדתית". הארץ ספרים. 12.10.2005. 6.
