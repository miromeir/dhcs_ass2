Name: הורוביץ, מרדכי
Birth Year: 1926
Death Year: 2010
Birth Place: גרמניה ועלה לארץ
Occupation: סופר ומשורר
Entry writer: יחיל צבן
Entry Value: 
נולד בגרמניה ועלה לארץ ב-1933. בעלה השני של המלחינה והמשוררת נעמי שמר ואביו של הזמר אריאל הורוביץ. ספרו הראשון, הרומן קרקס הפרעושים (צ'ריקובר, 1976), עורר תשומת לב (גם בשל היקפו) ונכתבו עליו ביקורות, ואילו כיום יש המתייחסים אליו כאל ספר-פולחן.מדובר ברומן הרוקם מסכת ביקורתית נוקבת, המציגה בלשון בוטה את החברה הנהנתנית של שנות השבעים. הוא חושף את צביעותה של הבורגנות העירונית, את המרתו של החזון הלאומי בשאיפות חומריות, ומקונן על קריסת ערכי התרבות האירופית הנאורה לתוך לבנטיניות ישראלית ריקנית. גיבור הרומן, נפתלי בן ארי, איש מחתרת מסתורי המשוטט בחוסר מעש ברחובות תלאביב, הוא צבר תלוש שאינו שולט בנסיבות חייו ומשקיף מהצד על טקסיו של המעמד הבורגני שאליו הוא משתייך. החברה הישראלית מוצגת כמעוות שלא יתקון, וסופה שתתגלגל לאורח חיים גלותי. 
מגוון הנושאים של הרומן הוא רחב ושאפתני. בולטים הדיונים בשאלות המתח הבין-עדתי, מאבקי הכוח המעמדיים, ואפשרות קיומה של אליטה אינטלקטואלית ישראלית. בתשתיתם של רוב הדיונים מצויה השקפה מיזוגינית, התולה את תחלואי החברה בחוסר איזון מגדרי. המחבר קושר בין אובדן הגבריות לאובדן המהות והייחוד של הלאום העברי. אלמלא רדיפת השמלות, שבה שטופים כמעט כל גיבורי הרומן והמדלדלת את כוחם, היה היסוד הרוחני גובר על היסוד הנהנתני ותחושות הריקנות והחולשה היו מפנות את מקומן ליצירה ולעשייה. הנשים ברומן מתוארות כגורם המערער את סדר הקיום האידיאלי. טיפשותן ונביבותן, ובעיקר מיניותן, מוצגות כמכשול בדרך להתגשמותו המלאה של החזון הציוני.הרומן מתאפיין בשפה קולחת ורהוטה, בתחבולות לשוניות מפתיעות ובמשחקי מילים מקוריים. קצב העלילה אטי והיא סובלת מעומס דיאלוגים ומונולוגים. סגנונו סאטירי עם אלמנטים גרוטסקיים, והוא שייך לקבוצת היצירות של שנות השישים והשבעים המדגישות את הפער בין החלום הציוני לשברו. 
ספר השירים שירים למרים האחרת (1981) עוסק גם הוא ביחסי הכוחות בין הגבר לאישה ומציג אותם כהפכים. השירים מתחקים אחר שאלת האהבה וחושפים את הצדדים הכוחניים, האלימים והדורסניים של התשוקה המינית. גם ספר שיריו השני,מערכת יחסים (1995), מציע השקפה דומה. האישה מתוארת כחומר היולי, בלתי מובן וחסר פשר, העומד בניגוד לאידיאלים הגבריים. 
References: 
ברונובסקי, יורם. "הפרדה מאירופה, הטיול בדיזנגוף".ביקורת תהיֶה: רשימות על שירה, פרוזה ומסה בספרות העברית. ירושלים: כרמל. 2006. 154־158; שאלתיאל, אלי. "קרקס הפרעושים".מגוון: לשאלות חברה ומדינה. יוני 1977. 68־70.
