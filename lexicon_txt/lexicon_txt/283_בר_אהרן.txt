Name: בר, אהרן
Birth Year: 1939
Birth Place: כפר יהושע
Occupation: סופר, משורר, עורך ומו"ל
Entry writer: משה גרנות
Entry Value: 
נולד בכפר יהושע. בגיל תשע-עשרה נפצע בעת השירות הצבאי בצנחנים, וכתוצאה מהפציעה התעוור וכף ידו השמאלית נקטעה. בעל תואר ראשון בהיסטוריה ובלימודי האסלאם מהאוניברסיטה העברית בירושלים (1963). למד היסטוריה, כלכלה וספרות אנגלית באוניברסיטת קולומביה, ניו יורק (1963-1968), ובעל תואר שני בפסיכולוגיה מסיטי קולג' (1970). עבד כפסיכולוג שיקומי בניו יורק ובמשרדי העבודה והביטחון בארץ (1969-1974). 
ייסד את הוצאת הספרים תמוז (1973) והיה הבעלים, העורך והמתרגם שלה עד 2007, כאשר פרש לגמלאות. בהוצאה זו ראו אור כ-1,200 כותרים, בהם רבי-מכר. בשנים 1993-1998 שימש כמנהל כספים וכוח אדם בחברת סטארט-אפ בתחום ההדפסה הדיגיטלית. 
שיריו וסיפוריו משובצים אפוריזמים, והם ספוגים בארוטיקה. גיבוריו הם מעיין לא אכזב של אמרות כנף (בעיקר על היחסים בין גברים לנשים). דיבוריהם מסתעפים לעתים לכדי הרצאות של ממש בתחומים שונים: טבע האישה וטבע הגבר, סדרי החברה, תיאורי הנוף האורבני, פירוט הפעלת המחשב וכו'. לשונו בוטה ופרובוקטיבית ועולה בקנה אחד, לפעמים, עם כוונתו המוצהרת לתאר את החברה הישראלית בגאוניותה, בטיפשותה וברשעותה, תכונות המובילות אותה, לדעתו, אל מבוי סתום. 
מספריו: חמשירי זימה, הומור מאויר (1974); תסריט רומן, שירים (1983); אלוהים יעמוד בזה, רומן (1999); משהו קרה בדרך לירושלים, רומן (2004).
ערך כמאה ספרים, בהם:שירי אהבה של רחל (1981); אהבת ח"ן: שירי אהבה של ח"נ ביאליק (1982); אגדה של מקום מאת אריה יצחקי (שישה כרכים, 1986-1992); בעקבות לוחמים מאת אריה יצחקי (ארבעה כרכים, 1988-1992). תירגם כחמישים ספרים. הוציא דיסק בשם הים כחול כי הדגים עושים בלו ובו אחד-עשר שירים שתירגם ועוד אחד פרי עטו, את כולם הלחין. 
References: 
דר, יעל. "כל מה שרציתם לדעת על עירומו של מלך הארץ". הארץ ספרים. 8.12.1999. 11; מידן, ענת. "עיניים שלי". ידיעות אחרונות 7 ימים. 20.7.2001. 66, 112.
