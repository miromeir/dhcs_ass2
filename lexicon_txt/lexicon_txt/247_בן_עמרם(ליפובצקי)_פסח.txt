Name: בן עמרם(ליפובצקי), פסח
Birth Year: 1902
Death Year: 1962
Birth Place: מאריופול, רוסיה
Occupation: סופר, חוקר ומתרגם
Entry writer: אמיר בנבג'י
Entry Value: 
נולד במאריופול, רוסיה. ניצל מפוגרום שהתרחש בעיר ב-1905. קיבל חינוך מסורתי, ועלה לארץ ב-1913. התחנך בגימנסיה העברית "הרצליה", השתתף בהגנה על הגליל במאורעות תל חי (1920) והצטרף ל"גדוד העבודה" (1921). בשנים 1925-1921 עסק בהוראה בגימנסיות שונות בגרמניה, איטליה וליטא. עם חזרתו ארצה עסק בהוראה בבתי ספר תיכוניים ובבתי ספר ערב. היה פעיל במפא"י, אחדות העבודה ומפ"ם. 
ב-1924 פירסם את ספרו הראשון, יוסף טרומפלדור: אישיותו, חייו, פעולותיו (סמל). מאז פירסם שורה ארוכה של תרגומים (רומנים משל מקסים גורקי, סטפן צווייג וקארל צ'אפק, ספרי עיון פרי עטם של פרידריך אנגלס, א"ס מקרנקו ואחרים) וכן שתי מונוגרפיות מחקריות שהוקדשו לסופרים עבריים (שאול טשרניחובסקי, י"ח ברנר וסופרים נוספים). ב-1933 פירסם מחקר מקיף על תולדותיו של רעיון העבודה בספרות העברית החדשה (רעיון העבודה בספרות העברית החדשה). במחקר זה טען, ברוח האידיאולוגיה של תנועת העבודה, כי רעיון העבודה הנו נושא מרכזי המפעם בלבה של הספרות העברית החדשה. הספר סוקר את גלגוליו של רעיון העבודה ביצירתו של רמח"ל ובכתיבה הספרותית של יוצרים מרכזיים בהשכלת רוסיה (אברהם מאפו, מנדלי מוכר ספרים וי"ל גורדון) ומסתיים בדיון בהגותו של א"ד גורדון.  
References: 
וינר, חיים. "רעיון העבודה בספרות העברית החדשה". פרקי חיים וספרות. ירושלים: קריית ספר.1960. 155-158.
