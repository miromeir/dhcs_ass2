Name: בוגנים, אמי 
Birth Year: 1951
Birth Place: מוגדור (אסווירה), מרוקו
Occupation: סופר וחוקר בשפה הצרפתית
Entry writer: גלעד מאירי
Entry Value: 
נולד במוגדור (אסווירה), מרוקו. עלה ארצה ב-1970. למד הנדסה בטכניון, אך מאוחר יותר פנה ללמוד פילוסופיה באוניברסיטת חיפה. עבודת הדוקטור שלו, שאותה כתב באוניברסיטה העברית בירושלים, עוסקת ב"תגובתו הדתית-יהודית של עמנואל לוינס לאליליות של מרטין היידגר". רואה עצמו קודםכול כאיש חינוך המקדיש עצמו למחקר, לתכנון ולהכשרת אנשי הוראה. בשנים 2008-2000 ניהל את היחידה למחקר ולפיתוח במחלקה לחינוך יהודי-ציוני של הסוכנות היהודית. 
פירסם בצרפתית ארבעה קובצי סיפורים קצרים, נובלות, וכן סיפורים בכמה כתביעת. ביצירות אלה עסק באורחות חייהם של היהודים הספרדים, במיוחד אלה שהתיישבו במרוקו ובני עיר הולדתו, מוגדור. בכל חיבוריו הוא נותן לקורא "להרגיש" את גיבוריו ואת האווירה שסביבם.
ערך ארבע-עשרה אנתולוגיות בצרפתית,שאותן הקדיש ליהדות ספרד, וכן לערים ולאזורים גיאוגרפיים חשובים בארץישראל (ירושלים, צפת, ים המלח, הנגב ועוד). בכל חיבור כזה יש תיאור גיאוגרפי והיסטורי, עם ציטוטי מקורות. התיאור ממצה, חי ומעורר עניין. האנתולוגיה על יהודי ספרד, L'or et le feu("הזהב והאש",1992), מתאפיינת במיוחד בייצוג הרחב של גדולי הרוח היהודים של ארץ זו. כתב כתריסר מונוגרפיות מעמיקות בצרפתית על הוגי דעות ומנהיגים יהודים, מהרמב"ם ושפינוזה ועד אחד העם, פרנץ רוזנצווייג, ליאו שטראוס, ישעיהו ליבוביץ (שהוא מציג בצורה נועזת כ"צדוקי חדש"), הרמן כהן, הרב סולובייצ'יק ואחרים. 
בשנים האחרונות עסק בוגנים בבירורו של מושג חדשני: "עממיות יהודית", כשמה של מסה שלו שיצאה לאור בעברית ב-2007, עממיות יהודית בעידן של גלובליזציה (הסוכנות היהודית). מדובר בניסיון להגדיר מחדש מהו הקולקטיב היהודי באופן שמכליל ומתגבר על הגבולות המצמצמים של דת, לאומיות, אומה, עם ושאר ההגדרות שהתגלגלו במאתיים השנים האחרונות. 
בין השאר פירסם בצרפת ספר המוקדש לחגיגות המאה של תלאביב, Tel-Aviv, Sans répit("תל אביב, עיר ללא הפסקה",2009). ספרו השני שנדפס בעברית, פגישה עם מחנך (2010), עוסק במפעלו החינוכי של סימור (שלמה) פוקס.כמה מכתביו תורגמו לאנגלית. 
חתן פרס חיים זעפרני לשנת 2008עבור יצירתו הספרותית המושפעת מחיי היהודים במרוקו.
References: 
