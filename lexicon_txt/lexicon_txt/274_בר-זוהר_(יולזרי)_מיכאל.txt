Name: בר-זוהר (יולזרי), מיכאל
Birth Year: 1938
Birth Place: סופיה, בולגריה, ובן
Occupation: סופר, היסטוריון ועיתונאי
Entry writer: ישראל לנדרס ומערכת הלקסיקון
Entry Value: 
נולד בסופיה, בולגריה, ובן שתים-עשרה עלה לארץ. אחרי שירות צבאי בחיל המודיעין ובצנחנים המשיך את לימודיו באוניברסיטה העברית בירושלים (1959-1956) וקיבל תואר ראשון במדעי המדינה ויחסים בינלאומיים. בשנים 1964-1959 היה כתב בצרפת מטעם "גלי צה"ל", העיתון למרחב ועיתונים נוספים, והשלים לימודי תואר שני ותואר דוקטור בהיסטוריה באוניברסיטת סורבון בפריז. 
ספרו הראשון, גשר על הים התיכון: יחסי ישראל-צרפת 1963-1947(1964), מבוסס על עבודת הדוקטור שלו ופורסם בעברית ובצרפתית. ספר זה זיכה אותו בפרס האקדמיה הצרפתית (1964) ובפרס סוקולוב (1965). בשובו לארץ היה פעיל במפלגת העבודה, נבחר מטעמה לכנסת העשירית (1981) והשתים-עשרה (1988), שבה כיהן כיו"ר ועדת החינוך. 
פירסם יותר משלושים וחמישה ספרים, שחלקם תורגמו לשפות רבות, ובכללן ערבית, סינית ויפנית. רוב חיבוריו היסטוריים ותיעודיים, לרבות ביוגרפיות, ותריסר מהם ספרי מתח בדיוניים. רבים מספריו עוסקים בעולם הריגול והמודיעין במאה העשרים, ובייחוד בסכסוך הישראלי-ערבי ובמלחמת העולם השנייה וספיחיה. הביוגרפיה בן-גוריון בת שלושת הכרכים (הושלמה ב-1978) היא הבולטת בספרי ההיסטוריה שכתב. פירסם גם ביוגרפיה של שמעון פרס, כעוף החול(2006). 
מספרי ההיסטוריה והתיעוד שכתב: ציד המדענים הגרמניים (1965); המרדף אחרי הנסיך האדום (1984, עם איתן הבר), על החיפושים אחרי עלי חסן סלאמה, מתכנן רצח הספורטאים הישראלים באולימפיאדת מינכן; והרכבות יצאו ריקות (1998), על הצלת יהודי בולגריה בתקופת השואה. ספר זה היה בסיס לסרט התעודה מחוץ לטווח ידו של היטלר (2001) שבר-זוהר כתב את תסריטו. 
כמעט כל ספריו הבדיוניים, שנכתבו תחילה באנגלית, הופיעו גם בעברית, רובם בתרגומו. ספרו הבדיוני הראשון, האמת השלישית (1972), עוסק בהשלכות של רצח שר חוץ סובייטי בעת ביקורו באמריקה. אחריו הופיעו, בין השאר: מרגל בחורף (1992), על פרשת קים פילבי ותוצאותיה; אחים (1994), על גורל היהודים ברוסיה הסטליניסטית; באשמת רצח (2008), על מזימה צינית ואכזרית של שירותי ביון אמריקניים ואנגליים לנצל לצרכים פוליטיים את פרשת נקמתה של קבוצת יהודים בפושעים נאצים בתום מלחמת העולם השנייה, ועוד.
בשנים האחרונות פירסם שני ספרים עם נסים משעל בהוצאת ידיעות ספרים: המוסד –המבצעים הגדולים (2010) וצה"ל –המבצעים הגדולים (2013). 
הוא שולט היטב בכלים הספרותיים הנדרשים ליצירת הספרים בז'אנרים הספרותיים הקרובים ללבו. הוא מיטיב ליצור אפקטים של מתח והפתעה, המלווים את הבחינה המפוכחת של עולם הצללים של מרגלים ושירותי ביון חשאיים, על מעלליהם שתדיר נספח להם גוון של יעילות אכזרית. לא אחת משולבים בעלילות הדמיוניות אירועים ואנשים מן המציאות, אבל גם כשמדובר בשלשלת אירועים דמיונית נפתלת, אין היא מנותקת לגמרי מן הסבירות ההיסטורית. ספריו הבדיוניים כתובים, בדומה לספריו ההיסטוריים והתיעודיים, בסגנון קריא וציורי, שווה לכל נפש.
References: 
 בר-און, יעקב. "הפרופסור המחבר מותחנים מתגעגע לפוליטיקה". מקור ראשון. יומן. 10.10.2008. 25-24; ז'קונט, אמנון. "שום דבר אינו באמת כפי שהוא נראה", הארץ ספרים. 12.10.1994. 7. 
