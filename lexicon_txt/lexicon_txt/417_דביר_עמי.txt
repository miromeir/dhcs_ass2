Name: דביר, עמי
Birth Year: 1947
Birth Place: קיבוץ רשפים וחבר
Occupation: סופר
Entry writer: רותם רז
Entry Value: 
נולד בקיבוץ רשפים וחבר בו גם היום. למד אדריכלות בטכניון בחיפה ובעל משרד אדריכלים.ספרו הראשון, אבימלך עולה בסערה השמיימה, ראה אור ב-1993 בהוצאת ספריית מעריב. זהו ספר קשה לסיווג העוסק בטראומת השואה בדרך אלטרנטיבית. סיפורו של אבימלך, קיבוצניק גאון, בן לניצולת אושוויץ ואולי גם בנו של ד"ר מנגלה, שנחטף על ידי יצורים אינטליגנטיים להפליא מכוכב אחר ושב לארץ כשבמוחו רעיון: לשחזר את מחנה אושוויץ באתרו המקורי ולהפוך אותו למתקן חווייתי למבקרים בסגנון דיסנילנד. 
ספרו השני הואהקוף הפטפטן (1995). בלשון שהיא תמהיל של לשון מודרנית ומקראית מגולל הרומן את סיפורם של אותו אבימלך וחברתו שנטל, היוצאים מתחומי כדור הארץ כדי להשקיף על ראשיתה של התרבות האנושית.ראובן מירן (1996) כתב על הרומן כך: "בדמיון קוסמי מועשר בתרבות, היסטוריה ואנתרופולוגיה פנטסטית, ובסגנון שאיננו נעדר הומור אירוני וארציות אמינה, כובש לו עמי דביר מקום מיוחד ומכובד על מדף ספרות המדע הבדיוני בישראל".
דביר כותב בסגנון פוסט-מודרני מובהק. הוא מנהל דיאלוגים עם ספרות המדע הבדיוני, עם קורט וונגוט ועם ספרוני "סטאלג": הוא משתמש בטכניקה של פסטיש – מצטט ומחקה במודע, מפרק נרטיבים מקובלים וקלישאות של שיח ושפה ואינו נרתע מלגעת באזורי טאבו. 
בימים אלה הוא שוקד על עריכת ספרו החדש, שבמרכזו עומד גיבור הלוקה בתסמונת אספרגר. 
References: 
בליך, אסנת."חציםמושחזים בלב הטראומה". מעריב ספרותואמנות. 14.5.1993. 29; מירן, ראובן. "המסע המופלא". הארץ ספרים. 31.1.1996. 6, 14; שץ, אבנר. "השואה ממרחק מאה וחמישים שנות אור". הארץ. 20.8.1993. ב'9. 
