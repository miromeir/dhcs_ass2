Name: מר (מוהר), יחיאל
Birth Year: 1921
Death Year: 1969
Birth Place: טרנוב, גליציה
Occupation: משורר ופזמונאי
Entry writer: יערה קרן
Entry Value: 
נולד בטרנוב, גליציה. אביו, מאיר מוהר, היה סופר ומשורר. התחנך בגרמניה ועלה לארץ ב-1937 לבדו במסגרת "עליית הנוער". השתתף בהכשרה בכפריהושע והיה חלק מגרעין "זרעים" שייסד את קיבוץ דברת. בקיבוץ החל בקריירה הפזמונאית שלו, ולאחר המעבר לתלאביב ב-1946 התבסס כפזמונאי וכתב להיטים רבים ל"להקת הנח"ל"בשם משפחתו האמיתי, מוהר. במקביל החל בכתיבה ספרותית בשם יחיאל מר. הוא אביו של הפזמונאי והפובליציסט עלי מוהר.
ספר השירה הראשון שלו, מלב ונוף, יצא ב-1951 (נ' טברסקי). במהלך שנות החמישים והשישים פירסם עוד ארבעה ספרי שירה, בהם שירים חדשים (1965), שזכה בפרס טלפיר, ופנים לכאן (1968), שיצא כחודשיים בלבד לפני מותו. שירתו לא נחשבה פורצת דרך ולא עוררה המולה תקשורתית, אך הוא זכה להערכה בקרב עמיתים ומבקרים. מותו הפתאומי והצפוי כאחד, מבעיות לב, כשהיה בן ארבעים ושמונה בלבד, הכה בעצב את העולם הספרותי. ידידיו ומוקיריו, מבקרים, סופרים ומשוררים, הוציאו לאחר מותו את ספר עלים: עם זכרו של יחיאל מר (1971) – אסופה של רשימות ביקורת, איורים, דברי שיר ופרוזה. כמו כן יצאו לאחר מותו מבחר שיריו משירי יחיאל מר (1970) וקובץ השירה אומר אהבה (1978) עם רישומים של יוסל ברגנר.
יצר בשיריו עולם טבע ארץ-ישראלי מאוד מצד אחד ומופשט וסימבולי מצד אחר, במסורת השירה הלירית המתחקה אחר הקשר שבין הנפש לעולם. הוא שם דגש על פשטות, ראשוניות וצניעות. הרבה להשתמש במשחקי מילים, בביטויים ובפסוקים משובשים, אך בסיכומו של דבר נשאה שירתו אופי רוחני שלא עלה בקנה אחד עם המגמה הניהיליסטית שרווחה בתקופתו.
הוא זכור בעיקר כפזמונאי וכאביו של עלי מוהר.
References: 
ברזל, הלל. "ייחוד אישי ונוסח התקופה". מאזניים ד' (22). 1966. 306-311; קלינוב, רנה. "חכם תמים (על יחיאל מר, במלאות עשר שנים למותו)". מאזניים מ"ט (1). 1979. 52-54; ספר עלים: עם זכרו של יחיאל מר. תלאביב: הקיבוץ המאוחד. 1971.
