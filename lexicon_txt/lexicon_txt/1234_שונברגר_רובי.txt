Name: שונברגר, רובי
Birth Year: 1960
Birth Place: טימישווארה, רומניה, ועלה
Occupation: משורר
Entry writer: אלי הירש
Entry Value: 
נולד בטימישווארה, רומניה, ועלה ארצה עם הוריו בשנת לידתו. בביתו דיברו הונגרית ומעט עברית. בשנים הראשונות לחייו התגורר עם הוריו בבתים, וב-1971 עברה המשפחהלגבעתיים.אחרי השירות הצבאי למד ספרות ופסיכולוגיה באוניברסיטת חיפה, וב-1989 קיבל שם תואר שני בפסיכולוגיה קלינית. מאז 1991 הוא עובד כפסיכולוג קליני. ב-2006 הוסמך כפסיכואנליטיקאי על ידי החברה הפסיכואנליטית הישראלית, ובאותה שנה התחיל ללמד ולהדריך בחוג לפסיכותרפיה באוניברסיטת תלאביב ובבית הספר לפסיכותרפיה פסיכואנליטית שליד בית החולים "גהה". 
מרבה לעסוק בזיקות שבין פסיכותרפיה לספרות, ובין השאר פירסם את המאמרים "על מגבלות הניתוח הפסיכולוגי של טקסט ספרותי או פסיכותרפיה כקריאת שירה" (שיחות, 1993) ו"התמסרות, צימאון, ריתמוס והרמוניה בשירה ובמפגש הטיפולי" (שיחות, 2000). השיר הראשון שפירסם, "כיפת שמיים", ראה אור ב-1982 במעריב. ערך עם אלון אלטרס, אלי הירש וחזי לסקליאת הגיליון היחיד של כתב העת מקום ופירסם בו את הפואמה "שומר גדר", שהפכה לגרעין ספרו הראשון(שומר הגדר,עכשיו,1986). לאחרמכן הופיעו הספרים חלקה 9 (1994) ומחברת היקיצות (2007). בשומר הגדר ניכרת מאוד השפעת "הפואמה הביתית" של אהרן שבתאי ו"שירי מקסימוס" של המשורר האמריקני צ'רלס אולסון. זוהי שירה מודרניסטית מורכבת, המשלבת יסודות חווייתיים, הגותיים ודידקטיים, ועיקרה הרצון להכות שורשים במרחב גיאוגרפי מוגדר, להעניק לו עומק רגשי והיסטורי ולהפוך אותו לכעין מולדת פרטית. אצלו המרחב הזה מורכב מנופים ארץ-ישראליים מתורבתים למחצה ופראיים למחצה, שאליהם התוודע במהלך ילדותו ושירותו הצבאי. בחלקה 9המגמה הזאת מתחדדת, והספר כולו הוא פואמה המוקדשת למגרש רחבידיים בלב גבעתיים, שבילדותו היה עזוב ופראי ושימש מחוז הרפתקאות לילדים ותחום מחיה לשולי החברה. במחברת היקיצות גובר העניין בקשר שבין פסיכואנליזה לספרות ומתערער הצורך לקבוע גבולות גיאוגרפיים ברורים ליצירתו. זהו מחזור שירי חלום, המושפעים בצורתם מ"שירי החלום" של המשורר האמריקני ג'ון ברימן, ומעניקים ביטוי פיוטי מגובש לחוויות הסף המורכבות והקשות לניסוח ולזכירה שבין מצב השינה למצב הערות.  
References: 
אלטרס, אלון. "שירה גרבוזית". ירושלים. 15.4.1988. 44; גלוזמן, מיכאל. "קווים לזהירותו". הארץ ספרים. 16.11.1994. 7.
