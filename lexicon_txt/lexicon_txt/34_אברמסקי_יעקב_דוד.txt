Name: אברמסקי, יעקב דוד
Birth Year: 1914
Death Year: 1979
Birth Place: עיירה סמוליאן שברוסיה
Occupation: מסאי ומתרגם
Entry writer: אבנר הולצמן
Entry Value: 
נולד בעיירה סמוליאן שברוסיה הלבנה. אביו, הרב יחזקאל אברמסקי, נודע כמפרש התוספתא וזכה בפרס ישראל לספרות תורנית ב-1956. אחיו, שמעון אברמסקי, עמד שנים רבות בראש הקתדרה ליהדות באוניברסיטת לונדון. בגיל שמונה-עשרה הוגלה בידי השלטונות הסובייטיים לרוסיה האסייתית, בשל פעילותו הציונית ועיסוקו בתרבות העברית. ב-1937 נחלץ מרוסיה ועלה לארץ ישראל עם אשתו ובנו הבכור יונתן. מ-1939 ישב בירושלים ועבד שנים רבות בבית הספרים הלאומי. הוא היה ידידם של רבים מחכמי ירושלים, וקיים קשרים אמיצים עם סופרים עבריים בני דורות שונים, מטשרניחובסקי ועד עמוס עוז. במלחמת העצמאות שכל את בנו יונתן בהפגזה בירושלים, והוא בן שלוש-עשרה – אירוע שתואר בפירוט בסיפור על אהבה וחושך מאת עמוס עוז, שהוריו היו מידידיהם הקרובים של אברמסקי וצרטה אשתו. 
מאז עלייתו ארצה השתתף בקביעות בעיתונות העברית ופירסם מסות רבות העוסקות בעיקר בנושאי היהדות, הלשון העברית, ספרות הקודש וספרות החול העברית לדורותיה, הפולקלור היהודי, אישים וסופרים שהיו קרובים ללבו ובראשם ביאליק, וכן בספרות הרוסית. עולות מתוכן השקפותיו על רציפותה של היצירה הרוחנית היהודית, על מרכזיותה של הלשון העברית בבחינת לב לבם של הזהות הלאומית והזיכרון הלאומי, ועל הזיקה העמוקה בין הספרות העברית החדשה לבין המהפכה הציונית. כמאה ממסותיו כונסו אחרי מותו בידי בתו בכרך בדרכי היהודי הנצחי (1985). ב-1991 נוסף עליו הספר אגרות יעקב דוד אברמסקי ובו כמאה ועשרים ממכתביו, שנשלחו בעיקר אל סופרים ממיודעיו. המכתבים מגלגלים בנימה אישית באותם הנושאים שעסק בהם במסותיו, וניכרת בהם אהבתו העמוקה לספרות העברית, כמעט עד כדי יחס של קדושה. בשולי הספר הובאו זיכרונותיה ופרקי יומנה של צרטה אברמסקי מימי המצור בירושלים, ובמרכזם פרשת נפילתו של הבן. כמו כן תירגם אברמסקי ספרים אחדים, בעיקר מרוסית ומיידיש, ובהם זיכרונותיו של הפסל מרדכי אנטוקולסקי (1952) והרומן האוטוביוגרפי בודד לנפשו של יונה רוזנפלד (1964).
References: 
רוטנשטרייך, נתן. "בין פרט לכלל". בדרכי היהודי הנצחי. תלאביב: ספרית פועלים. 1985. יג-יח.
