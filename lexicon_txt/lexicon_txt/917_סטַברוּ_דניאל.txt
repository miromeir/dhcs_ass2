Name: סטַברוּ, דניאל
Birth Year: 1976
Birth Place: ישראל
Occupation: סופר ומשורר
Entry writer: מאירה טורצקי
Entry Value: 
נולד בישראל. גדל בפתח תקווה ובכפר סבא, שירת בשייטת הצוללות של חיל הים. בוגר החוגים להיסטוריה ולפילוסופיה באוניברסיטת תל אביב. מתגורר בלונדון.
עד כה פירסם שלושה ספרים. ספר שיריו היום אני כלב מדבר על אהבהראה אור ב-2001 (חנות הספרים; את ההוצאה ייסד בן-ציון בן-משה, שהיה לדברי סטברו פטרונו הרוחני). עודד וולקשטיין (2002) הגדיר את הספר כ"אחד מספרי השירה היפים ביותר שראו אור".  
ספרו השני הוא הרומן ציון אהובתי, רומן מסע בגוף ראשון (בבל, 2006). כהן בוזוקי, צעיר תל-אביבי שמאוהב בברמנית שאינה משיבה לו אהבה, גולה ללונדון ומשם יוצא מפעם לפעם לגיחות בערים שונות באירופה. הוא מרבה לשתות במעין חיפוש אחר גאולה דרך הביבים. סטברו אמנם ציין שכהן איננו בן דמותו, אבל נראה שלספר יסודות אוטוביוגרפיים רבים. 
גם בספרו השלישי, הרומן מאורעות התשע"ט: פנטזיה פוליטית (2010), אפשר לזהות יסודות אוטוביוגרפיים. בספר נמזגים קולותיהם של גדעון אלתרמן, לוחם שייטת לשעבר שאיבד את האמון במדינה ומצטרף לתנועת גרילה שמתכננת מהפכה כלל-עולמית שתתרחש בתשע"ט, ושל סוכן מוסד, ידיד נעוריו של גדעון, שנשלח בעקבותיו לברלין כדי להשיבו לישראל. 
שני הרומנים זכו לביקורות מעורבות. המבקרים אמנם ציינו את האיכויות הספרותיות של ספריו, אך רובם עדיין רואים בהם בעיקר הבטחה לעתיד.
References: 
וולקשטיין, עודד. "חומר שטס בוורידים". הארץספרים. 1.5.2002.15; קרפל, דליה. "עכבר הבר".הארץמוסף. 5.5.2006. 46-49. 
