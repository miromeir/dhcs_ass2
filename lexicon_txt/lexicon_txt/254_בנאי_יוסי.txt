Name: בנאי, יוסי
Birth Year: 1932
Death Year: 2006
Birth Place: ירושלים בשכונת מחנה
Occupation: שחקן וסופר
Entry writer: רון לסרי
Entry Value: 
נולד בירושלים בשכונת מחנה יהודה, לבית עני אך עשיר בנכסי רוח, שהשפיע עליו רבות: סבו ואמו, מספרי הסיפורים, תרמו תרומה ניכרת לעיצוב דמותו, ומאחיו, יעקב, ספג את אהבתו לתיאטרון ולמשחק. לא סיים את חוק לימודיו בבית הספר היסודי "אליאנס" ואת השכלתו רכש בעצמו בערוצים חלופיים. הוא התגייסלמחזור הראשון של "להקת הנח"ל", ולימים הפך לבמאי הלהקה. במהלך שירותו למד בסטודיו למשחק של פאני ליוביץ', ולאחר מכן התקבל כשחקן בתיאטרון "הבימה", שבו עשה את צעדיו הראשונים כשחקן.
בשנים 1958-1957 שהה בפריז עם נסים אלוני ואבנר חזקיהו. תקופה זו השפיעה עליו רבות, ובה ניטע הזרע לשיתוף הפעולה הענף שלו עם אלוני. כשחזרו השלושה לארץ פרשו בנאי וחזקיהו מתיאטרון "הבימה" והקימו עם אלוני את "תיאטרון העונות", שהציג גישה שהתנגדה להסרת המחיצה בין הקהל לבמה. דמויותיו של בנאי נראו כלקוחות משולי החברה: הוא יצר אנטי-גיבורים שבניגוד למקובל דיברו בהגייה ספרדית ולא במבטא רוסי, אף כי מבחינה תוכנית לא הודגשו תכנים בין-עדתיים. התיאטרון העלה מחזות פורצי דרך ובהם הנסיכה האמריקאית, אך לא שרד בשל ניהול כושל. 
מכאן ואילך עשה את דרכו כאמן עצמאי. בתפקידיו המרכזיים בתיאטראות השונים אפשר למנות את הדמויות שגילם בהצגות מעגל הגיר הקווקזי, פרגינט ונמר חברבורות ("הבימה"), גליליאו גלילי ("תיאטרון חיפה"), הצמא והרעב ("אהל") וגם הוא באצילים ("הקאמרי"). כמו כן, השתתף בסרטי קולנוע רבים, ובהםארבינקה בבימויו של אפרים קישון. על תרומתו לתחום התיאטרון בארץ הוענק לו ב-1998 פרס ישראל.
כתב וביים חמש תוכניות ל"הגשש החיוור", ובאמצעותם השפיע בשפתו העשירה על התרבות הישראלית המתהווה. כמו כן הופיע בערבי יחיד רבים, ובהם: "אני וסימון ומואיז הקטן" ו"פרצוף של צועני", שעובדו לתקליטים, ו"שובו של הסוראמלו", שעובד לספר בשם מסיפוריאברהםסוראמלו (1994). הוא היטיב להגיש משירי ז'אק ברל וז'ורז' ברסאנס, והוציא תקליטים שבהם עיבד, סיפר ושר משיריהם.באחד מערבי התוכנית של "שובו של הסוראמלו" לקה בנאי בלבו במהלך ההופעה, וניצל בזכות אנשי רפואה שנכחו בקהל. בנוסף שימש כקריין, וקולו הייחודי היה לסימן היכר מובהק של סדרת הטלוויזיה עמוד האש. ‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬‬
ב-1980 ראה אור ספרו הראשון,אנונימוס בלפי הגדול (מסדה). זהו ספר ילדים שעלילתו מגוללת מעשה בצעיר שזוכה ביד בת המלך באמצעות סיפור פתלתל שהוא רוקם, המורכב כולו מדברי שקר. בספרו מכתבים ברוח (2001), המהווה מעין אוטוביוגרפיה בעלת מאפיינים מסאיים, שולח בנאי אחד-עשר מכתבים לדמויות משמעותיות בחייו, ובהם: אמו וסבו, חנוך לוין, שייקה אופיר ושמעון פינקל. הספר פותח צוהר לעולמו האישי ובו בזמן מאיר, בדרך מקורית ומרתקת, את עולם התיאטרון והתרבות הישראליים. הספר שימש בסיס לסרטו התיעודי של רם לוי על בנאי, הנושא את אותו שם,שיצא באותה שנה. בנאי אף קיבץ באנתולוגיה פרטית, שירים יום יום (2004), מבחר אישי מן השירה העברית והכללית בליווי דיסק שמע וציורים של לאה ניקל. 
References: 
אופק, אוריאל. לקסיקון אופק לספרות ילדים א'. תל אביב: זמורה-ביתן. 1985. 89; בירשטיין, יוסל. "גוזר לעברית את הכפתורים". ידיעות אחרונות. 22.7.1994. 28; פרסי ישראל: התשנ"ח 1998 (50). ירושלים: משרד החינוך–אגף פרסי ישראל. 1998. 130-126; שקד, גרשון. תמונה קבוצתית: היבטים בספרות ישראל ותרבותה. אור יהודה: דביר. 2009. 72-69.
