Name: אברהם-איתן, חלי
Birth Year: 1956
Birth Place: ישראל
Occupation: משוררת, חוקרת ומבקרת
Entry writer: בתיה שמעוני
Entry Value: 
נולדה בישראל. בעלת תואר דוקטור בפילוסופיה מאוניברסיטת בר-אילן. עוסקת בתחומי החינוך וההוראה ובמחקר הספרות העברית. יו"ר "בית הסופר" מודיעין ועורכת כתב העת שבילים.
פירסמה ספרי שירה ועיון. ספרה הראשון,בוקר ירוק (ספרית פועלים, 1997), בעריכת נתן זך, זכה בפרס שר החינוך לספרי ביכורים ובפרס אדלר. מספריה הנוספים: קרן עין כחולה (2001);נופי הבית (2003);מעלית אל הים (2005);מחזור אור, שיר ואישה (2009). בשיריה בולטת שפת הממשות, שפת עולם הטבע כפי שהוא נתפש בחושים, היוצרת תחושה של בהירות ורעננות וגורמת לקורא לחוש שהבנת השיר קולחת מאליה. אך אותם יסודות שגרתיים לכאורה של עולם הטבע מתגלים בקריאות נוספות כבעלי תשתית עומק תרבותית רבת-כוח ומגוונת. האור הוא גם מטפורה קבלית הנקשרת לעולמות מיסטיים ולהתגלות; המים, הים, הנהרות–משקפים גם את הנפשואת זרמי התודעה. 
גם בשירים המוקדשים לאביה המת בקובץ מחזור אור, שיר ואישה מתבטא הניגוד המשלים בין שפת החושים לשפת הקדושה. הבת נכנסת לחדרו של האב, חדרהקודש, ממששת באצבעותיה את מחזורי התפילה שלו, מחפשת אחר הסימנים שהותיר בהם, שלה את נעליה ונשכבת על מיטתו, כמו כדי להחיותו. כל אלה פעולות ארציות הנושאות בחובן רמיזות לעולם הדתי והמקראי. ב-2011 פירסמה את ספר השירים להעיר את האנזימים.
References: 
ברזל, הלל. "שירה של מעלה באפיקי הזמן". שבילים 3. 2009. 49-31; חקק, הרצל. "העין הכחולה במהירות האור". מבוע 37. 2002. 93-89.
