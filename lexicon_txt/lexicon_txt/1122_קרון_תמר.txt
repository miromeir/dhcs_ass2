Name: קרון, תמר
Birth Year: 1937
Birth Place: התחנכה בירושלים
Occupation: סופרת
Entry writer: ורד טוהר
Entry Value: 
נולדה והתחנכה בירושלים. בת בכורה לאב יליד רוסיה, קבלן בניין שהגיע לארץ ב-1933, ולאם ילידת אוסטריה, גננת ומנהלת חינוכית במקצועה. בעקבות שירותה הצבאי כחוקרת סעד החליטה ללמוד פסיכולוגיה באוניברסיטה העברית בירושלים, ושם גם קיבלה תואר דוקטור בתחום זה ב-1970. פרופסורית לפסיכולוגיה קלינית, מדריכה בפסיכותרפיה ואנליטיקאית יונגיאנית. מכהנת כראש המגמה לפסיכולוגיה קלינית במכללה האקדמית תל אביב-יפו. חוקרת דיכאון לאחר לידה וחלומות במצבי מעבר, ומפתחת יישום של הפילוסופיה הדיאלוגית הבובריאנית בפסיכותרפיה.
פירסמה שלושה ספרי פרוזה. ספרה הראשון, אהבת דניאל: שתי נובלות (עם עובד, 1989), הוא בעל מאפיינים אוטוביוגרפיים וזיכה אותה בפרס קרן ירושלים לספרות יפה. הרומן השני שפירסמה נקרא סיפור וינאי (2000) והוא מבוסס על חייה של סבתה. ספרה השלישי נקרא מי הולך הוא גם חוזר (2002) והוא מכיל שני סיפורים קצרים שבמרכזם נערים מתבגרים. 
גיבורי סיפוריה הם אנשים שעולמם הפנימי מורכב ומסוכסך, וניכר שהיא יונקת את ההשראה לסיפוריה מתוך האוריינטציה הטיפולית שלה ומתוך מודעות לאופן שבו הסיפור הביוגרפי מעצב את האישיות הבוגרת. בסיפוריה היא מדגישה את המעגלים החברתיים והמשפחתיים שבהם נע האדם, ואת חשיבותם המיוחדת בשנים המעצבות. סיפוריה מתהווים בתוך נופי ארץ ישראל, ובמיוחד בירושלים, כבית גידול ורקע להתרחשויות.
יצירתה הספרותית מתלווה אל כתיבה מקצועית בנושאים עיוניים בתחומי התמחותה. בנוסף למאמרים מקצועיים רבים שפירסמה, רובם באנגלית, כתבה קרון שלושה ספרים בעברית בנושא הפסיכואנליזה היונגיאנית: נשים ורודות (1989) העוסק בניתוח מקרי דיכאון לאחר לידה אצל נשים; בין מדריך למודרך, שנכתב בשיתוף עם חנוך ירושלמי (1999); אנחנו אדם וחוה: זוגיות, מיתוסים, פסיכולוגיה (2004) שמתאר דפוסים שונים של זוגיות ומנתח אותם באמצעות המיתוסים המובילים של התרבות המערבית. הספרים הללו כתובים בלשון בהירה ופותחים צוהר אל עולמם האינטימי של מטופלים דרך הסיפורים שהם מספרים על עצמם. קרון מאפשרת לקורא, גם זה המצוי מחוץ לעולם הפסיכולוגיה, להתוודע אל התהליך הפסיכודינמי המתרחש בחדר הטיפולים ומחוץ לו. ערכה ספרים, ובהם: הדרכה בפסיכותרפיה עם חנוך ירושלמי (1994). עורכת הסדרה "איש/ אישה" העוסקת בנושאי מגדר וזוגיות בהוצאת הקיבוץ המאוחד.
References: 
בן-דוד, יערה. "התבגרות קשה". עתון 77 279. 2003. 10-11; בן-שאול, משה. "הסיפורים על ביניו ודודי". מאזנייםע"ט  (2). 2005. 19-20; גילולה, דבורה. "רומן זעיר". מעריב ספרות. 22.3.1990. 13.
