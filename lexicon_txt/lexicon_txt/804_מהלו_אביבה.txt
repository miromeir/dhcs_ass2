Name: מהלו, אביבה
Birth Year: 1945
Birth Place: חיפה וגדלה בקריית
Occupation: חוקרת ספרות
Entry writer: אבנר הולצמן
Entry Value: 
נולדה בחיפה וגדלה בקריית אתא. למדה באוניברסיטת בר-אילן ספרות עברית ואנגלית וסיימה בה את שלושת תאריה (1969, 1973, 1989). בראשית דרכה באוניברסיטה למדה אצל ברוך קורצווייל, והיא רואה עצמה כתלמידתו המובהקת. לימדה שנים רבות בתיכון בבאר שבע, ומ-1979 במוסדות אקדמיים שונים, ובעיקר במכללה האקדמית "אחווה" שבה היא משמשת כיום מרצה לספרות עברית.
עיקר תרומתה המחקרית מצוי בשני הספרים שפירסמה. הראשון, בין שני נופים: סיפורת העלייה השלישית בין נופי הגולה לנופי ארץ-ישראל (1991), מבוסס על עבודת הדוקטור שחיברה בהנחייתו של צבי לוז. הוא מוקדש לעיון בסיפורת של יהודה יערי, יצחק שנהר ויוסף אריכא, תוך כדי הדגשת קווי הקִרבה ביניהם על רקע הביוגרפיה הרוחנית המשותפת ובעיקר לאור חוויית היסוד של המעבר ממזרח-אירופה לארץ ישראל. חוויה זו מעניקה ליצירתם, לפי הגדרתה, שורשים כפולים וניכרת בעיקר בעולם הנושאים הטיפוסי להם, הנחלק בין סיפורי הגולה וסיפורי ארץ ישראל. ספרה השני הוא וכי עירום אתה?! אמת ומיתוס בסיפורי דור הפלמ"ח (2008). במרכזו הטענה כי הסיפורת של משה שמיר, יגאל מוסינזון, ס' יזהר, אהרן מגד ונתן שחם ובני דורם אינה מגויסת לסדר היום הציוני-סוציאליסטי ואינה בונה את מיתוס הצבר המושלם, אלא מציגה בדרכה הריאליסטית וריאציות שונות של מציאות אנושית מורכבת, רבת-ספקות ובקיעים ורחוקה מסטריאוטיפיות. הספר מבוסס בחלקו על ראיונות שערכה המחברת עם מגד, שמיר ושחם. 
מעבודותיה הנוספות יצוין מאמרה "ס' יזהר בין 'שרטוטים' ל'עבודה'" (שנתון מכללת שאנן, 2007), החושף על סמך עיון בארכיונו של יזהר את ההתחלות הבלתי-ידועות של כתיבתו, שקדמו לפרסום סיפורו "אפרים חוזר לאספסת" ב-1938.
References: 
גוברין, נורית. "ספר של תיקון תדמית". אפיריון 111. קיץ 2009. 12-8; לוז, צבי. "תיקון עוולה ביקורתית". עתון 77 339. מאי-יוני 2009. 13-12.
