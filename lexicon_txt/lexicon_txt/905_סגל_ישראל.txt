Name: סגל, ישראל
Birth Year: 1944
Death Year: 2007
Birth Place: משפחה חרדית בשכונת
Occupation: עיתונאיוסופר
Entry writer: אמנון ז'קונט
Entry Value: 
נולד למשפחה חרדית בשכונת שערי חסד בירושלים. בוגר ישיבת פוניבז' בבני ברק. חזר בשאלה כשהיה בן עשרים, ועקב זאת הוחרם על ידי בני משפחתו. את הקריירה העיתונאית שלו פתח בהעולם הזה ובבול. בשנים 1973-1971 היה כתב ב"קול ישראל" וב-1974 השתלב בצוות העיתונאים של הטלוויזיה הישראלית, תחילה ככתב לענייני בריאות ואחר כך כעורך ומגיש חדשות. ב-1978 פרש מהטלוויזיה והפך לכתב מדיני בשבועון כותרת ראשית. בשנים 1986-1985 היה שליח "קול ישראל" והטלוויזיה הישראלית באירופה. כששב לארץ שימש כמנחה בתוכניות אקטואליה טלוויזיוניות וערך תוכניות ויומני חדשות ב"קול ישראל". ב-1998 הצטרף לערוץ 2. 
ב-1988 ראה אור ספרו הראשון, שנועד לילדים: החזון איש מת באמצע שיעור התעמלות (מסדה). גיבור הסיפור הוא ילד החי בשכונה ירושלמית, וכמו החזון איש, הצדיק שהתנזר מהבלי העולם הזה בחיפושו אחרי האמת הגדולה, מנסה גם הוא לפענח את סוד הבריאה. בתוך כך הוא נקרע בין התשוקה להיות כוכב כדורגל לבין החלטתו להפוך לצדיק. שנה אחר כך יצא ספר הילדים השני שלו, לעוף כמו ציפור. גם בו מתמודד ילד עם הפער שבין הגשמיות לרוחניות. 
ספרו הראשון למבוגרים, נעילה (כתר, 1990), מגולל את קורותיה של משפחה מהיישוב הישן, מתחילת המאה ועד שנות השישים המוקדמות, ומתמקד בדמויותיהם של שני אחים, שאחד מהם בוחר להיות חרדי והשני – חילוני גמור. בתוך כך מתאר סגל את העולם החרדי שעזב ואת השבר המשפחתי שחווה מזווית ראייה מפוכחת וכואבת. 
ב-1995 ראה אור ספרו אחד משנינו. במרכזו שני גברים צעירים הנפגשים במאהל צבאי ערב מלחמת ששת הימים. שניהם אהבו פעם את אותה אישה, אך איש מהם לא זכה בה. בתום המלחמה הם שבים לבתיהם בירושלים, אולם לא מוצאים שם את מקומם. האחד נקרע בין תשוקתו לאישה שאותה אהב בעבר ובין רגשות אשם המובילים אותו לסף האבדון, והאחר חווה את עיר מגוריו כמקום זר, מנוכר ושונה מכפי שידע. 
הספר וכי נחש ממית(1995) שב ועוסק במערכת יחסים הנרקמת בין שני אחים, תוך זיקה ברורה לנסיבות חייו של סגל. לאחר שנים של קרע שנובע מפרישתו של הצעיר מהעולם החרדי והשתלבותו בהצלחה בעולם התקשורת, מנסה גיבור הרומן לסכם את סיפור חייו, את הקריעה המכאיבה מעולמם של בני משפחתו ואת תהליך התבגרותו בעולם החילוני החדש.
ב-2008, כשנה לאחר שנפטר, יצא לאור ספרו האחרון של סגל, זוגות בודדים, ובמרכזו עורך-דין שאיבד את מעמדו ומידרדר אל שכרות וניוון. יש הרואים בספר זה ביטוי לאכזבתו של סגל מהעולם החילוני. מקורביו טוענים שאין בסיס להשקפה זאת. כתיבתו של סגל ניחנה בעושר לשוני, שינק ממקורותיו היהודיים, ובמודעות בולטת לשאלות ערכיות ועקרוניות.
References: 
בר-יוסף, יצחק. "בייסורים גדולים".ידיעותאחרונותספרות.10.9.2004. 29-28; ז'קונט, אמנון. "פלירט עם היצר".ידיעותאחרונות. 31.1.1990. 33; רותם, יהודית. "על החיים ועל המוות, בלי אלוהים".הארץ ספרים. 22.9.2004. 1.
