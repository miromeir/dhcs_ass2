Name: יודקין, ליאון ישראל
Birth Year: 1939
Death Year: 2013
Birth Place: 
Occupation: חוקר ספרות עברית ויהודית חדשה
Entry writer: גידי נבו
Entry Value: 
גדל בנורת'המפטון ובלונדון. שימש במשך שנים רבות כמרצה באוניברסיטת מנצ'סטר. מ-1996 ועד פרישתו לגמלאות לימד באוניברסיטתUCL בלונדון. ערך סדרת מונוגרפיות על אישים יהודים בתרבות המודרנית בהוצאת Symposium Press. הרצה בכנסים ברחבי העולם ושימש כמרצה אורח בכמה אוניברסיטאות, ובהן האוניברסיטה העברית בירושלים. פירסם מאמרים רבים בכתבי עת בארצות הברית, בישראל ובאנגליה. ספרו הראשון הוא מונוגרפיה באנגלית על יצחק למדן בשם Isaac Lamdan: A Study in Twentieth Century Hebrew Poetry(1971). לעברית תורגם ספר אחד בלבד שלו, על אורי צבי גרינברג, בשם שירת א.צ.ג. (1987), בתרגומה של אפרת נאור. כמוכן ערך אנתולוגיה מתורגמת של סיפורים עבריים במשותף עם בנימין תמוז, הכוללת שבעה סיפורים מן הספרות העברית החדשה שתורגמו לאנגלית, בספר שיצא לאור ב-1973 בשם Meetings with an angel. מחקריו זכו בפרסים, ובהם תואר דוקטור מתקדם הניתן כהערכה על הישגים מיוחדים מטעם אוניברסיטת לונדון, על תרומתו לחקר הספרות העברית והיהודית. 
הקדיש את מחקריו גם למשוררים וסופרים ישראליים אחרים, ובהם ח"נ ביאליק, ש"י עגנון, אהרן אפלפלד, משה שמיר, עמוס עוז, א"ב יהושע וסמי מיכאל. מחקריו נוגעים בסוגיות מרכזיות העומדות בטבורו של מחקר הספרות העברית החדשה, סוגיות הנוגעות בזהות היהודית בספרות העברית, וכאלה הנוגעות בהקשרים ההיסטוריים שבהם נוצרה הספרות העברית החדשה, כמו שאלת ההתמודדות עם השואה ועוד. עסק גם במאפיינים צורניים של הספרות העברית החדשה, ובאקספרימנטליות של כמה יצירות נבחרות בקורפוס הזה. בנוסף, עסק במשוררים יהודים כאלזה לסקר-שילר, שגם עליה כתב ספר עיון. העיסוק שלו הן בספרות העברית והן בספרות היהודית בת זמננו יצר בחיבוריו פרספקטיבה רחבה, כפולה, שמעניקה להבחנותיו יתר תקפות.
References: 
