Name: בן אהרון, יריב
Birth Year: 1934
Birth Place: קיבוץ גבעת חיים,
Occupation: סופר והוגה דעות
Entry writer: אלישע פורת
Entry Value: 
נולד בקיבוץ גבעת חיים, בן בכור להוריו מרים ואיש הציבור, חבר הכנסת והשר יצחק בן אהרון. גדל והתחנך בקיבוצו. לאחר סיום לימודיו התגייס לחיל השריון והגיע לתפקיד מג"ד במילואים. השתתף כמפקד טנק צעיר בקרבות מבצע קדש. במלחמת ששת הימים היה מפקד פלוגת שריון בקרב הקשה על עמק דותן. לקח חלק גם במלחמת ההתשה ובמלחמת יום הכיפורים. 
בספרו הראשון, הקרב (עם עובד, 1966), העלה חוויות קשות ממלחמת קדש. גיבוריו הם הקצינים הצעירים של הדור שאחרי מלחמת העצמאות, הנתקלים לראשונה בחייהם במלחמה. ההיתקלות בעייתית וקשה, והם מגיעים עד סף משבר. הביקורת החמיאה לספר והוא זכה לכמה הדפסות. 
לאחר מלחמת ששת הימים נמנה עם עורכי קובץ העדויות שיח לוחמים (1968), שהתפרסם בציבור ועורר פולמוסים. בקובץ זה באו לידי ביטוי מובהק לבטיהם של הלוחמים הצעירים בני התנועה הקיבוצית. בסוף שנות השבעים עזב את גבעת חיים והשתקע בקיבוץ ראש הנקרה.
נמנה עם מייסדי הסדנאות לחינוך יהודי ב"סמינר אפעל", שמהן צמחה לימים המדרשה ב"סמינר אורנים", לימד וחינך שם שנים רבות והטיף להתחדשות החיים היהודיים. נוסף ללימודיו כתלמיד ליהדות שלא מן המניין בירושלים ובמקומות אחרים, החל לעסוק במפעל הפרשנות שלו, שהוא תרומתו הספרותית הייחודית: "המסכת" המודרנית, שמשלבת מקור וסביבו פרשנות יצירתית, כעין דף גמרא שבמרכזו הטקסט ומכל צדדיו פירושים, הפניות, מקורות וחידושים. במסכתות נתן ביטוי להגותו המקורית בענייני עם, מדינה ותרבות, והן יצאו לאור בהוצאת שדמות, מרכז "הנוער העובד" ו"מכללת אורנים".
בין המסכתות שכתב וערך, חלקן בשיתוף עם אחרים: שרשי יניקה (1984); מסכת גילוי וכיסוי בלשון, עיונים בשירת ביאליק (1997); המוצא, לרגל הכניסה, במתים חפשי, עיון בסיפורי י"ח ברנר (1998); אגדת פומבדיתא, שיעור בתלמוד (2000); מי מפחד משמחת עניים? על שירת נתן אלתרמן, עם מרדכי שלו, עוזי שביט ועלי אלון (2001); ברל כצנלסון – עדות לדור, עיונים בתורתו (2002); מסביב לנקודה, מסכת עיון על י"ח ברנר (2005) ועוד.
הרומן האחרון שלו,פלג (1993), הוא סיפור התבגרות בקיבוץ בצלו של אב שתלטן ומפורסם. הגיבור נקלע למצוקות קשות ומגיע אל סף התאבדות. סיפור היחלצותו ושיקומו שזור באופטימיות, והוא בעצם חוט השדרה של הרומן, שזכה לתגובות רבות בעיתונות בשל חשיפת סיפורה של משפחת בן אהרון.
References: 
ויזלטיר, מאיר. "המוירה הגלילית, על הרומן 'הקרב'". עכשיו. 20-19. חורף אביב 1967; פורת, אלישע. "בין אף על פי כן ל'אין לי ארץ אחרת'". הארץ תרבות וספרות. 29.3.2006; צמח, שלמה. "על הרומן 'הקרב'". דפי פנקס. מוסד ביאליק. 1972; צור, מוקי. "פלג של יריב". קיבוץ. 21.7.1993.
