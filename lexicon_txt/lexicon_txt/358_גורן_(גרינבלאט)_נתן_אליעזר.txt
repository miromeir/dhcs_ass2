Name: גורן (גרינבלאט), נתן אליעזר
Birth Year: 1887
Death Year: 1956
Birth Place: עיירה וידז שבפלך
Occupation: סופר, מבקר
Entry writer: גדעון טיקוצקי
Entry Value: 
נולד בעיירה וידז שבפלך קובנה. התחנך במוסדות התורה בסלובודקה, ושם התוודע בגנבה לספרות העברית החדשה. בהיותו בן שש-עשרה עקר בגפו לווילנה, שבה התמיד בלימודי הקודש ובד בבד התקרב אל חוג הסופרים היהודים ואל פעילי מפלגת "פועלי ציון". עד מהרה היה לפעיל בתנועה המהפכנית של 1905, ובגין פעילות זו נאסר לשנתיים. ב-1910 גלה לאודסה מחשש למאסר נוסף ושם התקרב אל ביאליק, דרויאנוב ומנדלי ואל חוג היוצרים היהודים הצעירים בעיר. 
סיפורו העברי הראשון נדפס בקובץ טל (1910). בהמשך פירסם שירים, סיפורים ורשימות ביקורת בבמות העבריות הבולטות דאז ובמקביל בעיתונות היידיש. ב-1917 עקר למוסקבה, שם הקים משפחה ואיתה נדד עד שהשתקע בקובנה, ליטא (1921). 
בקובנה היה ממייסדי קבוצת האמנים היידים "מיר אליין" ("אנו בעצמנו") ופירסם את ביכורי יצירותיהם של כותבים ביידיש ובעברית, בהם גם לאה גולדברג ונח שטרן, בבמות השונות שעל עריכתן הופקד. רבים מהכותבים היו תלמידיו. הוא לימד בשתי גימנסיות ובסמינר למורים של "תרבות" ועמד בראש הסתדרות המורים העבריים בליטא. בתקופה זו פירסם את הרומנים במדרון (1929) ובערוב חייה (1935), וכן מונוגרפיה ביידיש על י"ל גורדון (1929).
ערב עלייתו ארצה עם משפחתו (1935) זכה בתואר שני מהפקולטה להיסטוריה באוניברסיטת קובנה. בארץ כתב בקביעות במשך שנים אחדות להארץ ולדבר והשתתף בעריכת מאספים וכתבי עת שונים. במקביל לימד ועסק בפעילות ציבורית. ב-1938 פירסם את הספר בתיה חן, רומן מפתח בעל יסודות אוטוביוגרפיים.  
References: 
גורן, נתן. "ניצני ספרות עברית בליטא העצמאית". דברי סופרים: מאסף סופרי ארץ ישראל. 1944. 332-330; הרכבי, צבי (עורך). ספר נתן גורן. ירושלים: ברית עברית עולמית. 1958. 
