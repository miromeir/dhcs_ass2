Name: מזור, יאיר
Birth Year: 1950
Birth Place: יפו
Occupation: חוקר ספרות
Entry writer: חן שטרס
Entry Value: 
נולד ביפו. בעל תואר ראשון בספרות השוואתית, בתורת הספרות ובתיאטרון ותואר שני בספרות עברית מאוניברסיטת תלאביב. את עבודת הדוקטור שלו כתב בחוגים לספרות עברית ותורת הספרות באוניברסיטה זו. מכהן כפרופסור לספרות עברית ומקראית במחלקה לספרויות ולשונות זרות באוניברסיטת ויסקונסין, מילווקי, שם ייסד את המכון למדעי היהדות והתוכנית ללימודי תעודה במדעי היהדות. 
מחקריו עוסקים בעיקר בשירה ובפרוזה עברית מודרנית. פירסם כעשרים ספרים ומאמרים רבים. בספרו הראשון, הדינאמיקה של מוטיבים ביצירות ש"י עגנון (1979), בוחן מזור בכלים סטרוקטורליסטיים תהליכי השתנות של מוטיבים ביצירתו של עגנון. התיאוריה המעגנת את המחקר שלו היא תורת הדינמיקה של הטקסט הספרותי מבית מדרשה של "אסכולת תל אביב", שבמסגרתה התחנך. המתודה הסטרוקטורליסטית עומדת בתשתית רוב המחקרים שלו, ובהם גם ספרו השכלה בשום שכל (1986), שבו הוא בוחן את "פואטיקת המבנה" של סיפורת ההשכלה. 
רבים מספריו סוקרים את השירה העברית והישראלית באופן פנוראמי. בהם: מיהודה הלוי עד יונתן הקטן (1996), המציע קריאות בשירים של משוררים קנוניים כיהודה הלוי, ביאליק ורחל, אך גם בשירת הילדים של מרים ילן-שטקליס; משדות שבעמק ועד רחוב המסגר (1996), שבו הוא בוחן את שירתם של משוררי שנות השישים והשבעים כגון יהודה עמיחי, נתן זך, דליה רביקוביץ, יאיר הורביץ ויונה וולך, וכן של רוני סומק ויצחק לאור המאוחרים יותר.
כמה מספריו ראו אור בפורמט אלבומי ובליווי ציורים ורישומים של מיכאל קובנר ונחום גוטמן והם פונים לקהל הרחב. כזה הוא הספר אהבה במושב האחורי (2005), שבו הוא מציע מיפוי של שירת שנות השישים וסקירה של השינויים שהתחוללו בתקופה זו ברפובליקה הספרותית. הוא מנתח את יצירתם של משוררי התקופה לאור שירת זמנם והקונפליקטים הבין-דוריים שעיצבו אותה, דוגמת המרד של זך באלתרמן. ספר דומה, Pain, Pining, Pine Trees (2000),מציע סקירה היסטורית של השירה העברית החל מהמקרא, עבור בימי הביניים וכלה בשירה בתזמננו. הספר, המיועד לקהל הקוראים האמריקני, כולל גם אנתולוגיה של שירה עברית מתורגמת.
פירסם שני ספרים העוסקים ביצירתו של עמוס עוז. בספר ליטוף באפלה (1998) הוא סוקר, בין השאר, תבניות יסוד, מוטיבים וקשרים אינטרטקסטואליים ביצירותיו של עוז מכל התקופות.
בנוסף פירסם מחקרים העוסקים באשר רייך וברוני סומק, בפרוזה של טשרניחובסקי ובנושאים  אחרים: ספרות המקרא, ספרות ילדים, הרומן הבלשי ועוד. חלק מספריו, הכתובים בלשון פשוטה ואקספרסיבית, שייכים לז'אנר של ספרי עיון פופולריים.
זכה בפרס ברון להישגים יוצאי דופן בהוראה ובמחקר במדעי היהדות (1997) ובפרס פרידמן לחוקר מצטיין בלימודי עברית בארצות הברית (1998).
References: 
לוק, חנה. "פואטיקה של מורכבויות  מקומיות". מאזניים ס"א (6-5). 1987. 74; רמרז-ראוך, גילה. "בין שירה עברית לשירה עכשווית". עתון 77 207 (11-10). 1997. 11-10;
Levine, Etan. "Tshernikhuvski ha-akher (Review)".World Literature Today 67 (2). 1993. 439; Yudkin, Leon L. "Lituf ba-afelah (Review)".World Literature Today 74 (2). 2000. 456-457.
