Name: גרבוז, יאיר
Birth Year: 1945
Birth Place: גבעתיים, היה חבר
Occupation: צייר, סאטיריקןוסופר
Entry writer: אמנון ז'קונט
Entry Value: 
נולד בגבעתיים, היה חבר קיבוץ כפר החורש ואת לימודי האמנות עשה אצל רפי לביא וב"מכון אבני". תערוכת היחיד הראשונה שלו הוצגה ב-1967 ותערוכות רבות אחרות הוצגו מאז בארץ ובעולם. במשך כמה שנים כתב במוסף הסאטירי "דבר אחר" של העיתון דבר, שם חתם בכינוי י' פולני. רשימותיו התאפיינו בשנינות ובמבט הבוחן בקריצה את המציאות הישראלית. על טוריו אלה זכה גרבוז בפרס סוקולוב, וב-1993 כינס אותם בספר תמידפולני (זמורה-ביתן). 
ספרו כל הסיכויים שבקרוב תעבור כאן רכבת (2000) מכיל התרשמויות וזיכרונות המצורפים זה אל זה בקשר רופף, כמו אתרים שונים המחוברים בקו רכבת. הוא מתאר את ילדותו בשכונת בורוכוב, את בית הקולנוע השכונתי, את יושבי קפה "כסית", את התערוכות הנכספות בגלריה "כץ", את פריז ואת צעדיו הראשונים כצייר. זיכרונותיו נובעים כולם מאותו מקום שממנו צמח: נקודת המבט הישראלית-אישית, שגבולותיה אמנם התרחבו והרחיקו, אך היא נשארת קשורה בעבותות לשורשיה. ב-2010 יצא ספרו אוי ארצי: מכתבים לחבר צרפתי בדרך לישראל, התכתבות החושפת תובנות משעשעות על החברה הישראלית. ב-2004 זכה בפרס אמ"ת.
References: 
ברוך, אדם."גרבוז. מה עוד תבקשי מאתנו מכורה". הארץ ספרים.28.6.2000. 1, 14; מלצר, יורם."חומר להיסטוריונים עתידיים". מעריב ספרות וספרים. 1.9.2000. 26. 
