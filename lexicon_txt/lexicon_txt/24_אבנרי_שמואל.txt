Name: אבנרי, שמואל
Birth Year: 1949
Birth Place: תלאביב
Occupation: חוקר ספרות ועורך
Entry writer: גיש עמית
Entry Value: 
נולד בתלאביב. למד במערכת החינוך הממלכתית-דתית, וסיים תואר ראשון בספרות עברית ובמקרא באוניברסיטת בר-אילן. בשירותו הצבאי שימש מדריך בלימודים האקדמיים במכללה לפיקוד ומטה (פו"ם), עורך במערכות, בית ההוצאה לאור של צה"ל, וחוקר במחלקת תורת הלחימה במטכ"ל. מאז 1989 פירסם עשרות מאמרים בתחומי הספרות והעריכה, רובם במוסף הספרות של הארץ, ובתוכם תופש מקום מרכזי חקר חיים נחמן ביאליק. מ-2001 ואילך הוא משמש מנהל הארכיון והמחקר בבית ביאליק בתלאביב, ועורך את ערבי העיון ואירועי הזיכרון הקשורים במשורר ובמורשתו. כמו כן הוא עוסק בצילום אמנותי – בחלקו בהשראת יצירתו של ביאליק – והציג מעבודותיו בתערוכות אחדות.
עיקר החידוש במאמריו מבוסס על הצגה וניתוח של תעודות ארכיוניות מאוצרות בית ביאליק וממקורות אחרים, במגמה לחשוף או להאיר מחדש פרשיות והיבטים בלתי ידועים בחייו, ביצירתו, בפעילותו התרבותית ובנוכחותו הציבורית של המשורר, ומתוך שאיפה לתרום לסילוקם של דימויים כוזבים שדבקו בו. בין הסוגיות שנדונו במאמריו: דרכו של ביאליק בעריכת הירחון השילוח, מסכת היחסים בינו לבין י"ח רבניצקי, תאריך הולדתו המדויק שנעלם כל השנים ממנו וממקורביו, פעילותו החינוכית באודסה, עדויות בלתי ידועות מפוגרום קישינב שנמצאו בארכיונו, שנות חייו בגרמניה, ביקורו הלא-נודע בדמשק, יחסו לשבת ומפעל "עונג שבת" שייסד, עלילתהשווא בדבר יחסו השלילי לעדות המזרח, ועוד. 
כמו כן חקר את יצירתו של אליהו מידניק (1904-1881), מסופרי אודסה ששם קץ לחייו בדמי ימיו, וההדיר את כתביו בכרך הכולל גם את חליפת המכתבים שלו עם עורכי השילוח (יום קרוש ומקולל, 2002).
References: 
