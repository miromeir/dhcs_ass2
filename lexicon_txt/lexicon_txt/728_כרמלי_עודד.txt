Name: כרמלי, עודד
Birth Year: 1985
Birth Place: גדל בכפר סבא
Occupation: משורר, סופר ועורך
Entry writer: נוית בראל
Entry Value: 
נולד וגדל בכפר סבא. במקביל ללימודיו בתיכון "הרצוג" בעירו סיים תואר ראשון במדעי הרוח באוניברסיטה הפתוחה. בהיותו בתיכון ובמהלך שירותו הצבאי פירסם שירים בכתבי העת מאזניים ועכשיו, במוסף הספרות של ידיעות אחרונות ובכתב העת מטעם. ב-2005 עבר להתגורר בתל אביב וערך עם יהודה ויזן את שלושת הגיליונות הראשונים של כתב העת כתם – עיתון לשירה יומית.
ספר שיריו הראשון, עורשלד, ראה אור ב-2007 בהוצאת עכשיו. ספר שיריו השני, ליקום אין אופוזיציה,ראה אור ב-2010 בהוצאת אחוזת בית, בעקבות זכייתו במקום הראשון בתחרות "שירה על הדרך" מטעם עיריית תל אביב (2008) על שירו "עכשיו הדירה עצרת רוצה". 
שיריו של כרמלי מרבים לעסוק ביחסים שבין החוץ והאחר המאייש אותו, לבין המבע הפרטי של ה"אני". בעוד שבחוץ מצוי "אחר" כגוף אחד חשוף וחסר זהות, השיר מאפשר לממש את אפשרויות החיווי של ה"אני". הכתיבה מסתמנת כאן כמחוז האינטימי שמאפשר קרבה, בידול ויכולת לסמן מה שלי ומה מחוץ לי: "כְּשֶׁנִתָּן יִהְיֶה לִמְשֹׁחַ/ אֶת הַמּוֹחַ בְּמוֹחַ/ וּכְשֶׁהַמֶּתֶק יֻתַּז/ וְשָׁוֶה בְּשָׁוֶה אָז/ מֶרְקָחָה וְאָז אַהֲבָה" (מתוך "וכמובן גם הבוקר", ליקום אין אופוזיציה).
ב-2009 יצא לאור הרומן שלו כלכלת בית, העוסק במשפחה הישראלית דרך הקשריה הכלכליים. יובל אלבשן (2009) כתב על הרומן כי "הכול ב'כלכלת בית' מתורגם לכסף. כל פעולה, כל חיוך, כל אמירה, מקבלים שורה במחירון [...]זו בחירה נכונה להציג דברים, משום שהיא מעבירה מצוין את המסר שהרדיפה אחר ממון אינה רק עוד חלק מהעולם שלנו, אלא היא מהותו. כל כולו. בלעדיה אין. הקוראים –כמו הגיבורים –לא יכולים להימלט ממחירון זוועתי זה ומאותן מחשבות נוגות שהנה, אפילו הספרות –עיר המקלט האחרונה –הפכה לכזו".
במהלך חג השבועות 2007 יזמו כרמלי וויזן פסטיבל שירה בתל אביב, שנועד להיות חלופה לפסטיבל השירה הממוסד במטולה. החל מ-2012 כרמלי הוא חבר מערכת המגזין לשירה ומחשבה הבה להבא.
References: 
אלבשן, יובל.  "הכול בשקל". הארץספרים. 22.7.2009. 4; סתיו, שירה."שאבא כבר ישים לב אלינו!".הארץ ספרים. 24.10.2007. 6. 
