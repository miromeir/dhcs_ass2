Name: פישהוף, אנדרי
Birth Year: 1940
Birth Place: רומניה
Occupation: משורר ומתרגם
Entry writer: מערכת הלקסיקון
Entry Value: 
נולד ברומניה. בעל תואר שני בפיזיקה תעשייתית מאוניברסיטת באבש-בוליאי, קלוז', רומניה. החל לכתוב בארץ הולדתו ונודע שם כמשורר וכמתרגם ספרות בכמה שפות, ואף זכה בפרס אגודת הסופרים הרומנים בתחום התרגום (1974). עלה לארץ ב-1976 ועבד כמרצה וכיועץ במוסדות אקדמיים ובארגונים תעשייתיים. שיריו ותרגומיו מרומנית, מעברית ומהונגרית מתפרסמים בכתבי עת ובאנתולוגיות בארץ, באירופה, בארצות הברית ובניו זילנד.
ספרי שיריו פורסמו ברומניה ובישראל. הביקורת קיבלה אותם באהדה והמבקרים בארץ מציינים את יכולתו הנדירה לעבור מכתיבת שירה בשפת אם לכתיבה בשפה נרכשת. שירתו מבטאת התבוננות בלתי מתפשרת ומפוכחת במציאות היומיומית, ויש בה יכולת להשתמש בצורה אינטנסיבית בכוח  המאגי של המילים. השירה מסמנת קרן אור בחייו, אף שלעתים אפשר לחוש בחבלי הלידה הקשים של היצירה ובפחד מכישלון ואולי גם מהצלחה.
ספריו ברומנית: דיאלוג דמיוני(1978); נשייה עצמית (1983); מגע הצל (2000); השקט המתחזה: מבחר (2003); הליכת הספקות (גרמניה, 2005). בעברית: כאב לבן (1991); ריקוד המילים (1993); שיבת הזמן (1997); כמעט (2002); אבק סוסי הבר (2006); דממה לארבע ידיים (2010).
תירגם את השירים בספר חורף ירוק, אנתולוגיה מתורגמת של שירי משוררים ישראלים הכותבים ברומנית (1995) בעריכת יהודה גור אריה.  
References: 
גרנות, משה. "באוטובוס הגורל". עתון 77 353. אפריל 2011. 11; ---. "ברכבות שונות". מהות ל"א. 2006. 196-199; שמריז, לירן. "דממה לארבע ידיים". מאזניים פ"ה (2). יוני 2011. 47. 
