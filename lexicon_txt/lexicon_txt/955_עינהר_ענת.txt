Name: עינהר, ענת
Birth Year: 1970
Birth Place: גדלה בפתחתקווה
Occupation: סופרת
Entry writer: יובל פז
Entry Value: 
נולדה וגדלה בפתחתקווה. למדה בתיכון אחד העם. שירתה בצה"ל כמש"קית מודיעין בחיל האוויר. למדה תקשורת חזותית באקדמיה לאמנות "בצלאל". עובדת כמעצבת גרפית וכמאיירת. 
פרסומה הראשון היה הסיפור "ריטה" (קשת החדשה9, 2004). סיפוריה התפרסמו בכתבי העת מסמרים וקשת החדשה וכן באנתולוגיות שונות. במהלך 2008 כתבה וציירה טור קומיקס בשם "תל אביבית אמיתית", שהתפרסם בקביעות באתר וואלה. ספרה הראשון, טורפים של קיץ (עם עובד, 2008), הוא קובץ בן ארבע נובלות שעניינן תיאור מפגשים בין-אישיים, לרוב בין דמויות נורמטיביות, שפער גילים גדול מפריד ביניהן, והן מזדמנות לחוויה החורגת משגרת יומן. מפגשים אלה מתרחשים על רקע סביבה עירונית ריאליסטית, במקומות שסכנה נסתרת אורבת מהם. במרכז הנובלה הראשונה, "טורפים של קיץ", ניצב מורה למתמטיקה, שמגלה בעקבות מותו של כלבו בפיגוע חבלני באיזו מידה הדמויות הסובבות אותו, בבית ובחוץ, אינן מבינות ואף עוינות אותו. הנובלה השנייה, "כמעט כאן", מתארת עולה חדש המנקה בכל יום את ביתה של משוררת מפורסמת, שמאשימה אותו שוב ושוב בגנֵבות משונות, אבל זקוקה לו כמו לחבר יחיד. הנובלה השלישית, "מתחת לחולצה המגוהצת", מגוללת את סיפורה של נערה בת חמש-עשרה הסובלת מעקמת ונידונה להיכלא בתוך התקן אורתופדי מגושם מפלסטיק, שנועד לשקם את גופה. היא מפתחת קשר עם שכן מעורער ומאיים, אלכוהוליסט מזדקן ורדוף אשמה מימי מלחמת העולם השנייה. "ומי באש" הוא סיפור על בעל בית קפה כושל המתכנן להצית את המקום כדי לזכות בדמי הביטוח, נוכח קנאתו בהצלחת בית הקפה השכן. המשותף לכל הדמויות המרכזיות הוא חיפושן אחר נחמה, שאולי תתיר את הסבך שבו נתונים חייהן. אלה דמויות אנושיות ונוגעות ללב, מרשימות בכנותן, המנסות למרוד בגורלן. הן עוברות תהליך רגשי מורכב, על רקע האורבניות התל-אביבית האלימה. 
כתיבתה מאופיינת ביכולת התבוננות ספרותית המדלגת בין הפראי למחושב. היצירות נעות על ציר עלילתי של חתירה לאינטימיות, המסתיימת לרוב בצורה הרסנית. הכישלון לחולל שינוי במציאות מוביל לפורקן יצרים של הדמויות, ההופכות בייאושן למשולחות רסן. בולט הפער בין השפה המהוקצעת והלשון המדויקת ובין ההוויה האלימה המתוארת.
כלת פרס וינר לשנת 2008.
References: 
אחיטוב, נטע. "הרצון לדייק במילים". העיר. 26.12.2008. 70-74; ליבנה, יוני. "שעת הזאבים".ידיעות אחרונות ספרות. 2.1.2009. 21.
