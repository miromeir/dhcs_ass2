Name: בן עזר, אהוד
Birth Year: 1936
Birth Place: פתח תקווה, בן
Occupation: סופר, עורך וחוקר
Entry writer: זיסי סתוי
Entry Value: 
נולד בפתח תקווה, בן למשפחה ממייסדי המושבה העברית הראשונה. סבו יהודה ראב (בן עזר) חרש את התלם הראשון באדמת פתח תקווה. דודתו אחות אביו, אסתר ראב, היתה המשוררת הארץ-ישראלית הראשונה שכתבה שירי נוף ספוגי אהבה לארץ. את חינוכו קיבל בתל אביב, שירת בנח"ל, היה חבר קבוצת עין גדי ולימד ביישובי עולים. למד פילוסופיה וקבלה באוניברסיטה העברית בירושלים, ובין מוריו היו גרשם שלום, נתן רוטנשטרייך ופפיטה האזרחי. 
ספרו הראשון, המחצבה (עם עובד, 1963), נדפס בעשרות אלפי עותקים, שודר בתסכית ובסדרת המשכים ברדיו, הוצג בתיאטרון "זוטא" (1964), בקולנוע (1990) ובטלוויזיה ונלמד בבתי ספר. יצא לאור במהדורה חדשה במלאות ארבעים שנה לכתיבתו, בצירוף אחרית דבר המתארת את גלגוליו ועיבודיו של הספר. אחרי המחצבה בא הרומן אנשי סדום (1968) שראה אור במהדורה חדשה: אנשי סדום, הסיפור האמיתי (2001) ותורגם לגרמנית ב-2004. אחריו הופיעו הרומנים לא לגיבורים המלחמה(1971), שיצא במהדורה חדשה מצולמת ב-2000; השקט הנפשי (1979); הלילה שבו תלו את סרג'נט מוֹרטוֹן (1994); המושבהשלי (2000); ספרהגעגועים (2009) ועוד. 
כן פירסם שלושה קובצי סיפורים: הפרי האסור (1977),אפרת (1978),ערגה (1987); קובץ ראיונות: אין שאננים בציון (1986ׂ), שתורגם לאנגלית; האנתולוגיה במולדת הגעגועים המנוגדים, הערבי בספרות העברית(1992), שתורגמה לאנגלית ולערבית;המחקר ברנר והערבים (2001); ושורה של ביוגרפיות, בהן על הצייר נחום גוטמן (1980), שתורגמה לרוסית, יהודה ראב (1989), שרגא נצר (1990), אברהם שפירא (1993), משה דיין (1997) והמשוררת אסתר ראב (1998). בעריכתו יצאו לאור ספריה של אסתר ראב: כל השירים (1988, 1994) וכל הפרוזה (2001), וכן כתב וערך את אלבום נחום גוטמן(1984).
כתב ספרים רבים לילדים ולנוער, מאות מאמרי ביקורת על ספרים, ראיונות ורשימות בעניינים אקטואליים. פירסם גם ספר שירים,יעזרה אלוהים לפנות בוקר, שירים 1995-1955 (2005). קיבל שלוש פעמים את פרס היצירה על שם ראש הממשלה לוי אשכול, ובשנים 1998 ו-2003 זכה במלגת סופר-אורח בירנטון, אוקספורד. בשנים האחרונות הוא עורך ומפרסם פעמיים בשבוע עיתון אינטרנט למנויים בשם חדשות בן עזר, שבו הוא מכנה את עצמו "סופר נידח".
הפואטיקה שלו עומדת בכללה במנעד האמנותי-הגותי שבין הריאליזם והניאו-ריאליזם לנטורליזם. רבות מדמויותיו נבחנות בהקשרן המשפחתי והנופי ובזיקה אמיצה לתמורות בחברה הסובבת, על מאפייניה המעמדיים, הכלכליים והאידיאולוגיים-פוליטיים. מקום נכבד מוקדש ליצרים האנושיים הראשוניים, ובגלל זה, ובמיוחד, לתשוקות המיניות. ספריו מקיימים זיקה ליצירותיהם של אהרן ראובני, איש העלייה השנייה (שעליו כתב דברי שבח נלהבים), ויהושע בר-יוסף. כמו כן ניתן לקשור, בעיקר במישור התמטי, בין יצירותיו ליצירותיהם ה"ילידיות" של סופרים אחרים ילידי פתח תקווה ואזור השרון: יהושע קנז, רות אלמוג ואחרים.       
הביקורת על יצירתו הספרותית של בן עזר נחלקת בין דברי שבח על חלק מספריו לשלילת חלק אחר מהם כפורנוגרפיה. ספרים אלה הם שגרמו, ככל הנראה, לחוסר הערכה של מפעלו היצירתי,  בכתיבתם של חלק מהמבקרים ושל כמה מאנשי האקדמיה.
References: 
ברצקי, נורית. "היום הערבים בספרות כבר לא סיוט: ריאיון עם אהוד בן עזר". מעריבהשבוע. 3.4.1992. 51;גור, ישראל. "מבוכת סדום". האומה2 (26). 257-264; האוסמן-טרדלר, רותי. "היום פורנוגרפיה, מחר קלאסיקה". נעמת89. יוני 1986. 42-43; סומך, ששון. "לא רק רועים וכפריים". ידיעות אחרונות ספרות. 24.6.1992. 26; ש' שפרה. "הזמן אינו יכול לאוהבים". כיוונים חדשים 14. 2006. 249-241.
