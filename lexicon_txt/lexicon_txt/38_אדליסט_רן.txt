Name: אדליסט, רן
Birth Year: 1944
Birth Place: עפולה למשפחת פועלים
Occupation: סופר ועיתונאי
Entry writer: אלישע פורת
Entry Value: 
נולד בעפולה למשפחת פועלים משכילים, עולים מפולין, חברי קיבוץ לשעבר. היה פעיל ב"השומר הצעיר" ופרסומיו הראשונים, שירים, נדפסו בביטאון התנועה על החומה (1960).ב-1963 התגייס לצה"ל ושירת ביחידות מובחרות. מאז 1967 עוסק בעיתונות, תחילה בעל המשמר ובהמשך בעיתון חדשות. מ-1987 ערך את הירחון מוניטין. פירסם מאות רשימות, מאמרים, טורי דעות ותחקירים.מופיע בערוצי התקשורת כפרשן מדיני-ביטחוני. מפרסם בלוג, כעין יומן תגובות באינטרנט, שבו הוא מביע את דעותיו. ממייסדי תנועת "שלום עכשיו". 
כתב ופירסם את קובץ הסיפוריםציידים (ספרית פועלים, 1968) שזכה לתגובות חיוביות. המבקר והעורך עזריאל אוכמניקירב אותו ועודד אותו לכתוב.גרשון שקד (1998) ייחס לכתיבתו הריאליסטית תכונות הקושרות אותה אל סופרי דור הפלמ"ח. סיפוריו על הקיבוץ עוסקים במתח בין העקרונות הנעלים שהדריכו את המייסדים לבין חיי היומיום וההוויה הנמוכה שבהם אלה מתגשמים. סיפורים אחדים שלו תורגמו לאנגלית ולגרמנית. פירסם גם ספרים שעניינם פרשיות עלומות שהטרידו את הציבור הישראלי כגון מגדלים פורחים, רומן על פרשת אודי אדיב, המרגל מגן שמואל (1980);האיש שרכב על הנמר, על סיפור מותו המסתורי של עמירם ניר (1995); רון ארד–התעלומה (בשיתוף עם אילן כפיר, 2000), וכן רומנים בלשיים ואחרים.
References: 
שקד, גרשון. הסיפורת העברית 1880-1980 ה'. תל אביב: הקיבוץ המאוחד. 1998; קריץ, אורי וראובן קריץ. "על 'חוט הרימה', ועל 'מגדלים פורחים'". סיפורי הקיבוץ ג'. תל אביב: סיפרי פורה. 1997. 1013-1027, 1127-1133; מירן, ראובן. "אל תדאג, יהיה בסדר, אני אתך".הארץ ספרים.6.12.1995. 4. 
