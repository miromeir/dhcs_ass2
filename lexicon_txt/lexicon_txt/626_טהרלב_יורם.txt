Name: טהרלב, יורם
Birth Year: 1938
Birth Place: קיבוץ יגור להורים
Occupation: משורר, מתרגם ופזמונאי
Entry writer: טובלי, שי(1976)
Entry Value: 
נולד בקיבוץ יגור להורים שעלו ארצה כחלוצים מליטא. אביו, חיים טרלובסקי-טהרלב, חיבר שירים ומחזות בעברית וביידיש, ובהם ספרו המרכזי, יצירה שירית מקיפה מחיי הקיבוץ בשם נוההסלעים שהוצאה לאור ב-1998 מעיזבונו בידי בנו. שירת בצבא ככתב העיתון במחנה גדנ"ע ורכש בו מיומנויות של כתיבה עיתונאית. ב-1964 חיבר את שירו הראשון, "את ואני והרוח", שהולחן בידי נחום הימן וזכה להצלחה רבה. מאז נעשה פזמונאי ידוע ומבוקש וחיבר כאלף שירי זמר ללהקות צבאיות, לזמרים ולמחזות זמר, שמבחר מהם כונס בספרים אחדים (מצעד הפזמונים, 1970; לאוהבים את האביב, 1981; בפרדס ליד השוקת, 1991; אין כבר דרך חזרה, 2005). מהנודעים בשיריו: "הבלדה על יואל משה סלומון", "גבעת התחמושת" ו"קום והתהלך בארץ". מ-1966 חיבר, תירגם ועיבד יותר משישים ספרי ילדים. כעשרים שנה עבד כעורך בהוצאה לאור של משרד הביטחון. מאז תחילת שנות השמונים הוא מגיש מופעי קריאה וזמר לפני קהל, המבוססים על קטעי הומור בנושאים שונים מפרי עטו, בשילוב עם שיריו המבוצעים בידי זמרים. 
שירתו ה"רצינית" מרוכזת בארבעה ספרים, הניזונים בעיקרם מחוויות הילדות והבגרות המוקדמת בקיבוץ: משק יגור טיוטה (1975); הנשיקה הראשונה (1979); שיישאר בינינו (1982);הנשיקה השנייה (1985). השירים קצרצרים ברובם, והם מציגים ברגישות ובהומור עדין שלל חוויות מרות-מתוקות, מקומיות ואוניברסליות: החל בלחצי החיים בחברה קולקטיבית קטנה, קשוחה ותובענית, וכלה בגילוי קסמי המין בגיל ההתבגרות.
מספרי העיון שחיבר: שירו הביטו וראו: הסיפורים שמאחורי השירים (1992) עם מרדכי נאור; מדריך טהרלב לכתיבת שירים ומקאמות (1997); ואיזו מדינה – החוויה הישראלית בשירים (2007). כמו כן פירסם כמה לקטים מספרות המוסר היהודית, חלקם בנימה הומוריסטית (וטהר לבנו, 1991; שמע בני, 2002; ואהבת, 2006). בספרו מצע אשה מצע טוב (2003) הגיש בנימה קלה נוסחים שיריים מחורזים של פרשיות ארוטיות מן התנ"ך.
זכה בשני פרסים על מפעל חיים בזמר העברי: פרס אקו"ם (1996) ופרס תמו"ז (2003). אשתו הראשונה ואם שתיים מבנותיו היא המשוררת נורית זרחי.
References: 
נאור, מרדכי. "פזמונאי נגד קבלנים ומתווכים". הארץ ספרים. 20.4.2005. 20; קרמן, דני. "המבקר היחיד שאהב 
אותי – מת: ראיון עם יורם טהרלב". ידיעות אחרונות  ספרות. 28.3.2003. 26.
‬אבנר הולצמן
