Name: שיר (שיינמן), סמדר
Birth Year: 1957
Birth Place: תל אביב
Occupation: סופרת, עיתונאית, מתרגמת ופזמונאית
Entry writer: בתיה שמעוני
Entry Value: 
נולדה בתל אביב. למדה בתיכון הדתי "צייטלין" בתל אביב, וסיימה לימודי ספרות ופילוסופיה באוניברסיטת תל אביב. את קריירת הכתיבה שלה החלה בגיל חמש, בכתיבת קטעים מחורזים, ובגיל שמונה כבר שימשה ככתבת צעירה בשבועון הילדים הארץ שלנו. אחר כך כתבה במעריבלנוער. ספר השירים הראשון שלה, מונולוגים של נערה (אלף, 1973), יצא לאור כשהיתה בת שש-עשרה. באותה תקופה אימצה לעצמה את שם העט סמדר שיר, כדי שבבית הספר לא ייוודע שהיא כותבת לעיתונים חילוניים.
היא אם לשישה ילדים. במהלך גידולם החלה לכתוב ספרים וסדרות לילדים, והפכה לאחת מסופרות הילדים המצליחות בישראל. בשנים 1991-1982 שהו שיר ובני משפחתה בארצות הברית, שם פירסמה שבעה ספרים באנגלית ואת ספר השמות העבריים לילדים יהודים אמריקניים. כתבה כשלוש מאות וחמישים ספרי ילדים ונוער וכן עשרות קלטות וידיאו לילדים (טיף וטף, חיבוקי, בלי חיתולים ועוד), תירגמה ספרי ילדים מאנגלית לעברית וכתבה מאות פזמונים, בין השאר בתחום הזמר הים-תיכוני.  
בשלהי שנות התשעים של המאה העשרים החלה לפרסם רומנים למבוגרים, שכולם ראו אור בהוצאת ידיעות אחרונות. הראשון שבהם –מגירות אהבה נעולות (1998), מגולל את סיפורה של אישה המקווה לבנות חיים עם גבר שבו התאהבה, כאשר גבר אחר, שהכירה בעבר, שב אל חייה ומאלץ אותה "לפתוח את המגירות" שכבר נעלה ולהתמודד עם תוכנן. ספרה הבא, כתם לידה (2001), עוסק בנערה צעירה היולדת תינוק כתוצאה מאונס ומוסרת אותו לאימוץ. שמונה-עשרה שנה אחר כך היא מחליטה להגיש תלונה נגד האנס וגם לצאת למסע חיפושים אחרי בנה, שכל הזכור לה ממנו הוא כתם לידה קטן, בגודל של כפתור, שהיה טבוע על חזהו.
שנה אחרי כתם לידה ראה אור ספרה רומן אמיתי (2002), ובו נודע לאם צעירה שבנה הקטן זקוק להשתלת כליה. היא מגלה לבעלה שהילד הוא פרי אהבתה האסורה לגבר ערבי, ופותחת בחיפוש אחר אביו של התינוק, בעוד המחלה הולכת ומכלה את בנה. ספרה אין בעולם אהבה כמו ראה אור ב-2003. במרכזו בני זוג הבוחרים באם פונדקאית מארצות הברית. האם ההרה מגיעה מארצות הברית לביקור בארץ עם ילדתה הקטנה. כשהילדה נהרגת בפיגוע האם נעלמת, ומאותו רגע עומד גם ספר זה בסימן של מסע חיפושים, שהזוג מנהל אחרי הפונדקאית. 
הגבר שלך (2005) מגולל את סיפורה של אשת עסקים מצליחה המתאהבת בזמר מזרחי. מערכת היחסים שלהם מכילה תככים וסודות, תחרות ותשוקה. גיבורה במילים (2007) מעוגן במלחמת לבנון השנייה, כאשר גיבורת הספר משדרת ברדיו תוכניות ייעוץ והפעלה לילדים שבמקלטים, מארחת בביתה פליטים מהצפון ובחדרי חדרים מתפרקת מרוב דאגה לבתה הבכורה, שבחזית. עד סוף הים (2008) משרטט את הנוף האנושי של תל אביב העכשווית באמצעות ארבעה אנשים שאין ביניהם כל קשר, פרט לכך שכולם מתכוננים לחגיגות המאה של העיר העברית הראשונה.
כתיבתה מתאפיינת בקריאות בולטת. ספריה היו רבי-מכר, וחלקם נבחרו למצעד הספרים השנתי. ב-2007 זכתה בפרס אקו"ם על ספרה העשירי, וב-2008 קיבלה את אות אשת העיר תל אביב.
אלבוים, אתי. "מכונת כתיבה". מקור ראשון דיוקן. 11.4.2008. 30-28, 32; עזגד, יבשם. "החיים כזינוק מוות". הארץ ספרים.3.3.1993. 12. 
References: 
