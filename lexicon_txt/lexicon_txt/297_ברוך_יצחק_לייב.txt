Name: ברוך, יצחק לייב
Birth Year: 1874
Death Year: 1953
Birth Place: עיירה טאווריג בפלך
Occupation: מתרגם, משורר, סופר, עורך ומסאי
Entry writer: אבנר הולצמן
Entry Value: 
נולד בעיירה טאווריג בפלך קובנה, ליטא, וקיבל חינוך מסורתי. מ-1897 עד 1901 חי באודסה כדי להכין את עצמו לבחינות הבגרות. מ-1901 למד באוניברסיטת ברן בשווייץ, וב-1906 הוכתר בתואר דוקטור על עבודה בתחום הסוציולוגיה. אחרי סיום לימודיו השתקע בווילנה ב-1907 ועבד בהוראה בגימנסיה היהודית המקומית. ב-1916 עבר עם הגימנסיה לעיר ייקאטרינוסלב מחמת המלחמה, וב-1921 חזר לליטא ולימד בגימנסיה הריאלית בקובנה. מ-1923 הועסק כעורך וכמתרגם בהוצאת אמנות בהומבורג (גרמניה). ב-1925 עלה ארצה ושימש מורה בגימנסיה העברית "הרצליה" בתל אביב עד 1935. 
ב-1897 פירסם את שירו הראשון בשנתון לוח אחיאסף, ומאז הרבה להשתתף בעיתונות העברית, תחילה במזרח-אירופה ולאחר מכן בארץ ישראל, בשירים, סיפורים ומסות. מ-1900 פירסם גם שירים ורשימות ביידיש. בשיריו ניכרת השפעתה העזה של שירת ביאליק. סיפוריו מבוססים על החוויות שספג בתחנות חייו במזרח-אירופה, ויצוין מתוכם "בפרוזדור המוות" (1927), המעלה תמונות מרוסיה בימי המהפכה. שיריו וסיפוריו כונסו בשני כרכים ב-1960 בשם כל כתבי יצחק ליב ברוך.
י"ל ברוך תירגם עשרות ספרי פרוזה, שירה ועיון מיידיש, מגרמנית, מרוסית, מאנגלית ומצרפתית. מתרגומיו הבולטים: פאוסט של גתה;ההגדה לבית פורסייט של גלסוורתי; האוטוביוגרפיה של שלמה מיימון; ספר השירים של היינריך היינה; אסיר שיליון מזפה של ביירון; הטרילוגיה לפני המבול של שלום אש (וארשה, פטרבורג, מוסקבה); מיכאל סטרוגוב של ז'ול ורן; ספר הג'ונגל של קיפלינג; מגילת סן מיקלה של אכסל מונתה; סלמנדרה של ק' צטניק; איגרות ביאליק לרעייתו מאניה ורבים אחרים. כמו כן ערך אנתולוגיות מן הפרוזה והשירה העברית לדורותיהן (אוצר ספרות ישראל; ראשי פרקים בספרותנו העתיקה והחדשה; ספר השבת;ספר המועדים ועוד), מהן שזכו להדפסות חוזרות עד שנות השישים.
References: 
ברוך, י"ל. "תשובות לשאלון 'גנזים'". גנזים ב'. 1965. 16-14.
