Name: גליקסמן-פינצ'בסקה, לוציה 
Birth Year: 1913
Death Year: 2003
Birth Place: אופטובק, פולין, למשפחה
Occupation: משוררת
Entry writer: ענת זיידמן
Entry Value: 
נולדה באופטובק, פולין, למשפחה יהודית אמידה. את נעוריה עשתה בוורשה, שם סיימה את לימודיה בגימנסיה והמשיכה בלימודי ספרות ובלשנות פולנית באוניברסיטה. עם פרוץ מלחמת העולם השנייה הגיעה עם בעלה ללבוב, ובהמשך הצטרפו אליהם גם אמה ושני אחיה, שהיו עורכי-דין. האח הצעיר נעצר על ידי הקג"ב ונשלח ללאגר, ואילו היא, עם אמה ואחיה הגדול, הוגלו לסיביר, שם עבדה במכרה פחם ולקתה במחלה שליוותה אותה לאורך כל חייה. הקשר עם בעלה אבד והוא נספה בנסיבות בלתי ידועות. בסיביר לימדה בדירתה ילדים ספרות פולנית.
מתוקף הסכמים פולניים-סובייטיים שוחררה משפחת פינצ'בסקי ב-1941 מעבודות הכפייה. האח הצטרף לצבא אנדרס ואילו לוציה ואמה עברו לטג'יקיסטן, שם, מטעם באי-כוח ממשלת פולין, אירגנה בתי ספר פולניים, בתי יתומים וניהלה רישום אסירים פולנים לשעבר וגולים שהגיעו לטג'יקיסטן מכל רחבי ברית המועצות. 
בהמשך גלתה לטהרן, שם נודע לה על מות אחיה, ומשם הגיעה עם צבא אנדרס לירושלים. עבדה עבור סניפים פולניים שונים וכתבה שירים בפולנית אך כמעט שלא פירסמה. אחרי שהסניפים הפולניים נסגרו העתיקה את מגוריה לתלאביב, הכירה את פרופ' יז'י גליקסמן, משפטן וסוציולוג, ונישאה לו. יחד נסעו לארצות הברית, שם השלימה את לימודיה באוניברסיטה של שיקגו ובאוניברסיטת הרווארד, בין השאר למדה בלשנות אצל רומן יעקובסון. בהמשך לימדה ספרות פולנית באוניברסיטת שיקגו.
פירסמה ביקורת ספרותית בכתבי עת פולניים באיראן, בירושלים, בניו יורק ובפריז (בכתב העת קולטורה), בשם העט ונדה פאלק. בשם נעוריה פינצ'בסקה ערכה קובצי שירה של המשוררים הפולנים קספרוביץ' (1944) ואוייסקי (1946). לאחר מות בעלה ב-1961 חזרה לישראל וגרהכאן עד יום מותה. בביתה ניהלה מעין "סלון ספרותי" והקדישה את עצמה לטיפול בסופר המשותק לאו ליפסקי, שאותו הכירה עוד בטהרן. אחרי מותו ב-1997 דאגה לאיסוף ולפרסום יצירותיו שראו אור בפריז, בעיתונות המערב, בישראל ובפולין.
רוב שיריה נכתבו בשנים 2002-1988. תחילה הופיעו בעיתון הפולני נוביני-קורייר. רק כמחציתם כונסו בהמשך בספרים. בנוסף עסקה המשוררת גם בתרגומים מיידיש ומאספרנטו לפולנית. בשיריה מופיע לא אחת מוטיב ההגירה כסוג של גורל, לא כמבע סנטימנטלי אלא כביטוי של ייאוש של מי שאיבד את ביתו ואת תרבותו.
 ספריה: אתמול(1993), דו-לשוני פולנית/עברית; נוסטלגיה(1995), פולנית; ניירות אריים(1996), פולנית; עשרים שירים (2002), דו-לשוני פולנית/עברית; קובץ שירים (2004), פולנית, בעריכת שושנה רצ'ינסקה, עם כרך מקביל מתורגם לעברית.
References: 
ברנרד, קריסטינה. ״כתובת". אתמול. תל אביב: קונטורי. 1993. 43-42; לב, רישרד. ״על המחברת". אתמול. תל אביב: קונטורי. 1993. 45-44. 
