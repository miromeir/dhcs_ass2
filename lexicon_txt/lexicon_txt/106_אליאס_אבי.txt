Name: אליאס, אבי
Birth Year: 1955
Death Year: 2011
Birth Place: 
Occupation: משורר ומבקר
Entry writer: אורי הולנדר
Entry Value: 
גדל בשכונת רמתישראל בתלאביב. למד מכונאות במוסך "דן" התל-אביבי. נופי שכונת המצוקה, בכלל זה מוסך "דן" עצמו, עברו לימים מטמורפוזה בשירתו ונהפכו לזירה של "ריאליזם פיוטי", שבה הנוסטלגי והקונקרטי, האישי והחברתי-פוליטי, דרים תדיר זה לצד זה וזה בתוך זה. דוגמאות לכך ניתן למצואבשיר "בקבוקי החלב הצדיעו לחיילי הדרום מול הצפון" מהספר אלוהים ואיש שמן בג'יפ צהוב (2005), או בשיר העוסק במהפכת "הפנתרים השחורים": "מאי 1971, בְּמִסְעֶדֶת הַפּוׂעֲלִים שֶׁל מוּסַךְ דָּן/ אֶצְבְּעוׂת גְרִיז הֵשִׁיטוּ סְפִינוׂת צִ'יפְּס/ בִּמְרַק הַשֶּׁמֶן, וְסַיְמוֹן וְגַרְפוּנְקֶל הִתְנַגְּנוּ/ מִטְּרַנְזִיסְטוׂר יָד שְׁנִיָּה כְּמוֹ גֶּשֶׁר עַל פְּנֵי/ מַיִם סוׂעֲרִים".
שירת בחיל הים ובחיל החימוש. במהלך שירותו הצבאי למד דרמה יוצרת והחל לכתוב שירה. משנות התשעים שימש כתב תרבות ומבקר ספרות בעיתוניםדבר וישראל פוסטוכן בכתב העת מאזנייםובמגזין פנאי פלוס, והגיש פינה קבועה בתוכנית הולך בחצות ששודרה ב"גלי צה"ל". עסק בענף החקירות בשירות המדינה, ואף כיהן כמזכ"ל עמותת דרור לקידום האמנויות בקרב אסירים. כתב תסכיתים ל"קול ישראל" והיה עוזר פרלמנטרי של חבר הכנסת אילן גילאון (מרצ).
פירסם, בנוסף לספר אלוהים ואיש שמן בג'יפ צהוב,חמישה ספרי שירה:אצטרובלים(עקד, 1988); קדקוד החלום(1993); כיסא, וחיזור העכביש (1995); היי בּוּבִּי (2010);שבלול הֶעָצָב השמיני(2011). עולמו השירי מתאפיין, מצד אחד, בלשון ישירה ויומיומית, ומצד אחר, במטפוריקהמורכבת שאת מקור השפעתה המרכזי אפשר לאתר בשירתו של רוני סומק. דוגמה לכך תימצא במטפורת החגורה המתהדקת מהשיר "גג הלחם": "חֲגוֹרַת מִכְנָסַיִם מְחוֹרֶרֶת עַַד אַבְזַם הַלֶּחֶם הַמָּרוּחַ./ וּמַה שֶׁיְּהַדֵּק בֶּטֶן שֶׁל יֶלֶד רָעֵב/ הוּא חֶבֶל תָּלוּי עַל מְאַוְרֵר הַתִּקְרָה" (אלוהים ואיש שמן בג'יפ צהוב). שיריו ניחנים ברגישות גדולה לחי באשר הוא ולקטן ולשולי כביכול, ובאהבת חיים בלתי מתפשרת – גם בשעת תיאור מחלותיהם של אחרים (דוגמת הספר היי בּוּבִּי, שהוקדש לזכר ידידתו אביה גרייבס ומתאר את ימי דעיכתה) וגם בשעת התמודדותו עם מחלת הסוכרת וסיבוכיה (דוגמת שירי שבלול העצב השמיני), שהכריעוהו בשנתו החמישים ושש.
References: 
זאדה, בני. "בני זאדה–בשיחה עם אבי אליאס".הכיוון מזרח2. 2001.80-79; סומק, רוני."פרפרי קריית שאול". עתון 77351. 9; פלד, עודד."צפונות המוח".ידיעות אחרונות. 23.7.1993. 32.
