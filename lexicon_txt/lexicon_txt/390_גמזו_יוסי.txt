Name: גמזו, יוסי
Birth Year: 1938
Birth Place: פריז
Occupation: משורר, פזמונאי, סופר, מתרגם ועורך
Entry writer: קארין נויבורגר
Entry Value: 
נולד בפריז. אמו היתה עוזרת מחקר של אנדרה מורואה ואביו, ד"ר חיים גמזו, היה מבקר אמנות ותיאטרון ידוע, מנהל מוזיאון תל אביב ומייסד בית הספר לאמנויות הבמה "בית צבי" ברמת גן. עלה עם הוריו לארץ בהיותו בן שנה ורבע. היה בן חמש כשאמו נפטרה ממחלה ממארת. למד שנתיים בגימנסיה העברית "הרצליה" ואחר כך עבר ממקום למקום כילד חוץ בקיבוצים גבע, גן שמואל ומעברות. בעל תארים ראשון ושני מאוניברסיטת תלאביב בספרות עברית וכללית ובלשון עברית. קיבל תואר דוקטור מהאוניברסיטה של טקסס על ניתוח שירתו של איציק מאנגר. על עבודה זו הוענק לו גם פרס המועצה לתרבות יהודית למחקר בתחומי היהדות בארצות הברית (1976). ב-1976 הקים את הקתדרה ללימודים עבריים באוניברסיטה הממלכתית של סידני. בשנים 1987-1982 עמד בראש החוג ללימודים עבריים באוניברסיטת ויטס ביוהנסבורג, דרום-אפריקה. עם שובו לארץ ב-1993 ועד 2002 היה ראש החטיבה ללימודי ספרות במכללת אילת, ומ-2002 הוא מרצה במכללת "אוהלו" בקצרין שברמת הגולן.
שירו הראשון פורסם על ידי אברהם שלונסקי במשמר לילדים ללא ידיעתו, בהיותו בן תשע. שירת בצבא ככתב צבאי וכעורך בעיתון במחנה גדנ"ע. החל לפרסם באורח קבוע שירים, כתבות וטורים  סאטיריים מחורזים, שאחר כך קובצו בספרו אתם נוער, אתם? (מסדה, 1958). פירסם מדורים סאטיריים שבועיים בעל המשמר ("מפיט ומחוץ"), בדבר ("על ספסל בשדרה") ובמעריב ("לחכימא בגמיזא"). כמו כן פירסם ספרי רפורטאז'ה עיתונאית ותרם רבות לז'אנר שירי הזמר הישראליים ("סתם יום של חול", "השעות הקטנות של הלילה", "איפה הן הבחורות ההן?", "מה הוא עושה לה", "סימן שאתה צעיר", "הכותל", "זוהי יפו" ורבים אחרים). פזמוניו זכו בפרסים בפסטיבלים שונים. חיבר תמלילים לקנטטות: "קנטטת ישראל" לציון 60 שנות המדינה, "קנטטת נגבה" לציון 60 שנה לעמידת הגבורה של נגבה במלחמת העצמאות ו"קנטטת תלאביב" לציון 100 שנה לעיר העברית הראשונה. הקנטטות בוצעו על ידי המקהלה הפילהרמונית של תלאביב.
חיבר פואמות מקיפות על יוצרים חשובים, ובהן: פואמה לרגל 100 שנה להולדתו של אלכסנדר פן (בכתב העת הו, ספטמבר 2006), פואמה על חייו ואישיותו של פושקין (הו, נובמבר 2007), פואמה על מנהיג האסכולה הסוריאליסטית בספרות הצרפתית אנדרה ברטון (שבו, חורף 2009) ופואמה על י"ח ברנר (בכתב העת האינטרנטי חדשות בן עזר, 1.5.2008). כמו כן פירסם שירים בשם העט פ' קול בהליקון ובמוסף לספרות של הארץ. תירגם משירתם של וויליאם שקספיר, לורד ביירון, ארתור רמבו, דילן תומס, איציק מאנגר, אלן גינזברג, ליאונרד כהן (כציפור על תיל, מבחר משיריו, 1973) ואחרים. ערך, בין השאר, את היה או לא היה, מבחר שירי אלכסנדר פן (1973).
כתב, בצד שירה שקולה ומחורזת, לא מעט שירים בחרוז לבן. בכתיבתו מתגלה יכולת לשונית ושליטה ברובדי השפה העברית לדורותיה. מבחינה נושאית כתב שירים רבים בעלי אופי חברתי, על העוני, האבטלה, עליית הפשע, ערפול הזהות הלאומית, השסעים המעמיקים בעם ועוד.
מספריו: שירה –ארצות הצימאון (ספרית פועלים, 1971); קסטאנייטות בדם (1976); לענדער פון דארשט (מבחר שירים בתרגום ליידיש, 1978). סיפורת –תלתלי עשן (1970); זהירות-שביר! (1966). פזמונים ושיריזמר–סימן שאתה צעיר(1972). זכה בפרס קרן ראש הממשלה לסופרים צעירים (1968), פרס מסדר ז'בוטינסקי לעיתונאות (1973), פרס אקו"ם לשירה (שלוש פעמים, 1976, 1978, 1993), פרסlanguage Galoreלספרות, אוסטרליה (1981) ועוד.
References: 
