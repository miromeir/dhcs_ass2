Name: שץ, אבנר
Birth Year: 1959
Birth Place: 
Occupation: סופר, משורר ומבקר
Entry writer: יגאל שוורץ
Entry Value: 
גדל בקריית ים בבית חילוני של הורים פליטי מלחמת העולם השנייה.אמו, ילידת קראקוב (פולין), נמלטה עם משפחתה ב-1939 לרוסיה האסייתית ועלתה ארצה ב-1950. אביו, יליד עיירה סמוכה לקישינב, היום מולדובה, נשלח עם משפחתו לרוסיה, גויס לצבא האדום ועלה ארצה ב-1949.
למדבבית הספר לקציניים בעכו. בסיום לימודיו ערך כמה הפלגות בצי הסוחר. את שירותו הצבאי עשה בחיל הים. בתום שירותו למד לתואר ראשון בחוג למזרחנות באוניברסיטת חיפה. המשיך ללימודי התואר השני, אך לא השלים אותם. בסיום לימודיו עבד כמדריך נוער, ואחר כך בחברת הספנות "צים", שם הוא עובד עד היום. מילא בחברה תפקידים מסחריים ותקשורתיים. 
החל לכתוב בגיל צעיר. פרסומו החשוב הראשון היה הסיפור "תאנים", שראה אור במסגרת תחרות הסיפור הקצר של הארץ (1989). פרסומו החשוב השני היה הסיפור "תרבות מטריארכאלית באוקיינוס השקט", שראה אור באפס שתיים, גיליון 2, 1993. 
ב-1994 פורסם קובץ סיפוריו מעגלים מודפסים (כתר, "צד התפר"). זהו קובץ סיפורים קצרים וקצרים מאוד, שנונים ומוזרים, העוסקים בקשרים החמקמקים, הסמויים מן העין, בין הסופר או בןדמותו לבין יצירי רוחו הבדיוניים. הספר בנוי משתי חטיבות עיקריות. החטיבה הראשונה כוללת סיפורים המתמקדים, לפחות לכאורה, במעמד האישה. לסיפורים הללו, המתרחשים במקומות אקזוטיים, יש עלילה "מסורתית", ששיאה פואנטה מחודדת. עם זאת יש כאן הלעגה מחויכת על הניסיון לכתוב בשם מישהו אחר – בייחוד על הניסיון של גבר לכתוב כאישה. החטיבה השנייה כוללת פנטזיות המסתיימות בפרדוקסים מפתיעים, השופכים אור על הקשר בין המציאות לכתיבה הספרותית – בייחוד על טיבה של המחיצה בין הדמויות הבדויות לבין מי שבדה אותן. 
ב-1995 פורסמו שיריו הראשונים בכתב העת לשירה הליקון. במקביל החל לפרסם רשימות ביקורת באפס שתיים, ידיעות אחרונות, הארץ ועוד. רשימות הביקורת שלו כתובות בלשון פשוטה וברורה ועם זאת הן מעמיקות וניחנות ברגישות ספרותית דקה.  
ספרו השני של שץ, הרומן לשוט אל השקיעה (1998), הוא סיפור אהבה המתחזה לספר מתח ולהפך. זהו מסע הבוחן כמה מצומתי העצבים המרכזיים של התרבות הישראלית ובה בעת סיפור כיסוי פוסט-מודרני מבריק על מסע רומנטי הזוי בנוסח אדגר אלן פו.  
הספר זכה במלגת "קרן תרבות חיפה" (1998) ובפרס על שם פטר שביפרט מטעם האוניברסיטה העברית בירושלים (1998). בנימוקים למתן הפרס ציינו חברי ועדת הפרס (חיים גורי, ד"ר איריס פרוש וד"ר יגאל שוורץ) כי: "שץ הוא בעל יכולת וירטואוזית לחקות סגנונות אמנותיים מאסכולות ומתקופות שונות, הוא משתמש בסגולה הנפלאה הזו כדי לתעתע בקורא, לשעשע אותו וגם לרמוז לו על הקושי העצום – בעיקר למי שצמח בתרבות בת-זמננו – לחוות חוויות אותנטיות, קל וחומר, לשחזר אותן בספר...'לשוט אל השקיעה' הוא ספר שכולו הצדעה לספרות ולכתיבה הספרותית, ויחד עם זאת ספר שכולו ספקות ביחס לכוחה של הספרות לבטא את רגשותינו ומחשבותינו. ספר פוסט-מודרניסטי משוכלל ומבריק, ביטוי מובהק מאין כמוהו לפסגות האמנותיות שהתופעה החברתית-תרבותית הזו מאפשרת לכבוש, אבל גם לתהומות הייאוש והניכור הרובצים לפתחה". 
שץ הוא גם מחלוצי הכתיבה הספרותית ברשת האינטרנט. הוא למד והשתכלל בצדדים הטכניים של הפרסום ברשת, והקים אתר אישי עצמאי עוד ב-1997, והוא מראשוני הסופרים בארץ שהחלו לפרסם בלוג, בעיקר בנושאים ספרותיים. 
כמה מסיפוריו של שץ תורגמו לאנגלית, לסינית וליפנית.
References: 
הולצמן, אבנר."צעצוע בוהק ומשוכלל". מפת דרכים: סיפורת עברית כיום. תל אביב: הקיבוץ המאוחד. 2005. 188-189; הופמן, חיה."למרוד בכל".ידיעות אחרונות ספרות.8.7.1994. 29; כץ, אבי."1,000 מלים אינן יכולות".הארץתרבות וספרות.28.8.1994. ב'9; נגב, אילת."עמוק בפנים אני חתרן בלתי נלאה".ידיעות אחרונות ספרות.2.10.1998. 26; צור, שי."המסע המעגלי".מאזנייםע"ד (7). 2000. 62-63.
