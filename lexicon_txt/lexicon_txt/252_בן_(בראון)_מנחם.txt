Name: בן (בראון), מנחם
Birth Year: 1948
Birth Place: פולין
Occupation: מבקר ומשורר
Entry writer: אבנר הולצמן
Entry Value: 
נולד בפולין. בגיל ארבעה חודשים עלה ארצה עם הוריו וגדל ברמתגן. ב-1966 החל לפרסם שירים בעיתונות הספרותית, וב-1967 פירסם קובץ שירים ראשון, אדרת הגפן (עקד). אחריו באו הקבצים צמה צנופה (כליל סונטות, 1970) והים פלחים שקופים (1971).באותן שנים חסה תחת כנפיו של גבריאל מוקד, עורך עכשיו, שקידם את שיריו הראשונים בתשבחות פומביות מפליגות, והיה מעורב בחייה של חבורת המשוררים התל-אביבית (אבידן, הורביץ, ויזלטיר ואחרים). שיריו המוקדמים מגלים משיכה לחומרים אקזוטיים ואגדיים ולמילים פיוטיות עשירות-צליל, בנוסח הנראה כמושפע משירת דליה רביקוביץ ויונה וולך. כאשר חזר לכתיבת שירה כעבור כעשור (שירים ואימוני שירה, 1980; שירים חדשים, 1986), ניכר בכתיבתו מעבר לנוסח דיבורי-פרוזאי יותר ולשיקוף של חוויות חיים אישיות יומיומיות, בד בבד עם נטייה לבוטות לשונית ולארוטיקה פרובוקטיבית. לחשבון יצירתו יש לצרף גם את פלונטר(1979), רומן-מכתבים חושפני המתעד את פרשת נישואיו הראשונים וגירושיו. ב-1982 ערך כתבעת קצר-ימים לביקורת שירה בשם המילים.
עם זאת, הוא בעיקרו מבקר ספרות ותרבות. מאז שלהי שנות השישים פירסם מאות רשימות ביקורת, בעיקר על שירה, במוספי הספרות של העיתונות היומית, וכן במדורים קבועים בעיתונות המקומית והארצית (כל העיר הירושלמי, 1992-1988; עיתון תלאביב של ידיעות אחרונות, 2000-1993; זמן תלאביב של מעריב והמדור לספרות של מעריב, 2000 ואילך). מבחר מרשימותיו כונס בספריו אין שירה בלתי מובנת ומאמרים אחרים (1989) ותיק שירה (1994). הצגה מגובשת של תפישותיו על שירה בכלל והשירה העברית בפרט ניתנה בספרו משלמה המלך עד שלמה ארצי, מיונה הנביא עד יונה וולך: שיחות על שירה (2006).
כמה טענות יסוד מסתמנות מתוך כתיבתו הביקורתית. "אין שירה בלתי מובנת", כלומר, קליטת השיר והפנמתו אינן תלויות בפענוח תכניו אלא בהיקסמות מיידית ממרקמו הלשוני, התמונתי והמוזיקלי. הוא דוחה כתיבה אקדמית אנליטית על שירה וטוען כי אין יתרון לקורא המקצועי המלומד על כל קורא שירה אחר. לדבריו, פעולתו של שיר על קוראיו היא רגשית, מיידית ואסוציאטיבית, ועל כן מעשהו של המבקר הטוב הוא ניסוח של תגובתו הרגשית הסובייקטיבית על היצירה ולא פירוק שכלתני של משמעויותיה. שירה אמורה לגרום לקוראיה שמחה ועונג, ועל כן הוא מסתייג משירה המבטאת ייסורים ודיכאון. בן מעדיף את "שירת החרוז" על "שירת הדיבור", אך משבח גם שירה דיבורית אם היא משקפת באופן פשוט ומיידי את נפשו של המשורר. הוא טוען כי היורשים האמיתיים בימינו של גדולי השירה העברית הם דווקא "משוררי הפזמון", אמני המוזיקה הפופולרית הכותבים את שיריהם ולחניהם ומבצעים אותם בעצמם, כגון מאיר אריאל ושלמה ארצי, אתי אנקרי ואהוד בנאי ואחרים. עם זאת, המופלא במשוררי העברית החדשה הוא בעיניו נתן אלתרמן – לא ביאליק, שלדעת בן שירתו התיישנה ברובה. מתוך העדפתו את סגולת ההקסמה המיידית שבשירה הוא מסתייג בדרך כלל מיצירות פרוזה ארוכות, ואף מצהיר כי הוא מסתפק בקריאת כמה עשרות עמודים מתוכן כבסיס לכתיבת ביקורתו עליהן. 
ביקורת הספרות שלו טבועה בחותם השקפתו הדתית, והוא מעלה על נס שירה החדורה חוויה דתית. שיאי השירה הישראלית נכתבו, לדעתו, ברוח הקודש ובהשראה אלוהית. התנ"ך הוא בעיניו היצירה האנושית-השירית הנשגבת ביותר, "שיר ארוך במיוחד, מורכב מהרבה חלקים, אבל שיר אחד, אלוהי לגמרי". מתוך השקפה זו ניהל במשך שנים רבות מאבק בדרכי הוראת התנ"ך במערכת החינוך הישראלית, הנגועות לדעתו ביובשנות אקדמית ומרחיקות את התלמיד מעוצמתו ומיופיו של ספר הספרים. ביטוי מרוכז להשקפותיו בנושאים אלה מצוי בספרו מי צייר את הרקפת? ספר לימודי אלוהים (2008).
References: 
גלסנר, אריק. "מנחם בן והמילה הכתובה". ביקורת הספרות העיתונאית בישראל בעידן הפוסט-מודרני. חיבור לשם קבלת תואר דוקטור. אוניברסיטת בר-אילן. 2011. 379-360; מזור, יאיר. "מבוכה לכאורה, כי מאחוריה חבוי שיכלול שירי: על שירת מנחם בן". אהבה במושב האחורי: השירה העברית בשנות הששים. אוריהודה: זמורה-ביתן. 2005. 205-203; קורן, דורון. "אחרית דבר: מנחם בן מציע מהפכה שירית ורוחנית". תיק שירה. תלאביב: ירון גולן. 1994. 414-409.
